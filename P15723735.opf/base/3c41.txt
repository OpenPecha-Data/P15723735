༄༅། །
རྒྱན་མཆོག་དུས་མཆོད་དཔྱད་ཁྲ་མཁན་རིན་པོ་ཆེའི་དབུས་ཕུན་སུམ་ཚོགས་པའི་དགེ་འདུན་རྣམས་ལ་ཞུ་གསོལ།། ཉེ་ལམ་ནུ་བོ་རྒྱན་མཆོག་ངག་དབང་ཀུན་དགའ་བསོད་ནམས་མཐུ་སྟོབས་དབང་ཕྱུག་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་དེ་ཉིད་ཀྱིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ལས་ངན་བག་ཆགས་དང་བཅས་པ་བྱང་ཞིང་དག་ནས་ས་ལམ་གྱི་རྟོགས་པ་མངོན་དུ་གྱུར་ཏེ་སླར་ཡང་འཁོར་བ་ཇི་སྲིད་བར་དེ་སྲིད་དུ་རང་རེའི་རྗེ་བཙུན་གོང་མའི་བསྟན་པ་རིན་པོ་ཆེ་འདི་ལ་འཛིན་སྐྱོང་སྤེལ་གསུམ་བགྱིད་པའི་མཐུ་ལྡན་སོགས་གང་འདུལ་སྤྲུལ་པས་རང་གཞན་ལ་ཕན་བདེ་སྤེལ་བའི་ཆེད་དམ། ཡང་ན་དེ་རང་ལ་ཆོས་འབྲེལ་ཐོབ་པའི་སློབ་བུ་རྣམས་ནས་བླ་མ་འདས་པའི་དུས་མཆོད་བསྲུང་ཕྱིར་གསང་ཆེན་ཉིང་ཁུ་ཟབ་པའི་རྩེ་བླ་མའི་རྣལ་འབྱོར་རམ། ཡང་ན་རྒྱུད་སྡེ་བཞིའི་དཀྱིལ་འཁོར་གང་རུང་ཞིག་ཞལ་ཕྱེ་ནས་དེའི་གཙོ་བོ་དང་དབྱེར་མེད་དུ་སྒྲུབ་ཅིང་མཆོད་ན་ཚོགས་གཉིས་མྱུར་དུ་རྫོགས་པར་ཡང་དག་པའི་ལུང་དང་། དངོས་སྟོབས་ཀྱིས་རིགས་པར་གྲུབ་པ་བཅས་སྐབས་སུ་བབ་ཅིང་འོས་སུ་གྱུར་པ་ནི་རྣལ་འབྱོར་རྒྱུད་ལ་རྩ་བཤད་ཆ་མཐུན་གསུམ་ལས་སློབ་དཔོན་ཆེན་པོ་ཀུན་དགའ་སྙིང་པོའི་ལུགས། བོད་ཡུལ་དུ་གུ་གེ་ལོ་ཆེན་གྱི་སྐུ་ཚེའི་སྟོད་ལ་ཡོ་ག་སྨད་ལུགས་དང་། སྐུ་ཚེའི་སྨད་ལ་དྷརྨཱ་པཱ་ལས་ཀུན་སྙིང་གི་ལུགས་བསྐྱར་ནས་གསན་དེ་ལོ་ཆེན་ཉིད་སྐུ་ན་བགྲེས་ཤིང་བོན་པོ་འདུལ་བ་སོགས་ཀྱི་སྤྲོས་པ་མེད་པས། ཀུན་རིག་སོགས་ཡོ་གའི་ཆོ་ག་རྣམས་ལའང་ཚིག་ཚོགས་ཆེ་བ་དང་། གདངས་དབྱངས་སོགས་ཀྱི་སྤྲོས་པ་བསྐྱུང་ནས་དམར་བཏུས་སྙིང་པོ་ལྟ་བུར་མཛད་ཅིང་ས་ཆ་སྟོད་དུ་དར་བ་ལ་ཡོ་ག་སྟོད་ལུགས་སུ་གྲགས་པ་ལས་བཤད་མ་ཐག་པ་དེ་ཉིད་ཀྱི་རྗེས་སུ་འབྲང་ནས་རྗེ་བཙུན་རིན་པོ་ཆེས་གཞན་ཕན་རྣམ་གཉིས་མཛད་ཅིང་། དེའི་དགོངས་འགྲེལ་ངོར་ཆེན་ཡབ་སྲས། ས་ལོ་ཆེན་པོ་རྗེས་འབྲངས་དང་བཅས་པས་མཛད་པའི་གསུང་རབ་མཐའ་དག་གི་གསལ་བྱེད་འཇམ་མགོན་ཨ་མེས་ཞབས་ཀྱིས་མཛད་པའི་ཀུན་རིག་སྒྲུབ་དཀྱིལ་ཆ་ལག་དང་བཅས་པ་ལྷན་ཅིག་ཏུ་བཀོད་པ་གཞན་ཕན་ལྷུན་གྲུབ་སོར་བཞག་མཆོད་བཤམ་སྤྲོས་བཅས་དང་དམ་རྒྱ། ལས་རྒྱ་གདངས་དབྱངས་སོགས་ཕྱག་ལེན་རྣམ་དག་མཛེས་རྒྱན་དུ་བཀོད་ནས་ཐུགས་དམ་ཉམས་སུ་བསྟར་རྒྱུའི་རིམ་པར། མཆོད་བཤམས་རྒྱས་པ་ནི། ངོར་ཆེན་ཡབ་སྲས་ཀྱི་གསུང་ལས། དཀྱིལ་འཁོར་གྱི་མཐར་ཆུ་གཉིས་སྔོན་འགྲོའི་ཉེར་མཆོད་མཚམས་འཛིན་བཅས་དང་། དེའི་ཕྱིར་སྒོས་མཆོད་སྤོས། མེ་གཞན་ཕྱོགས་རེར་བཅོ་ལྔ་རེ་སྟེ་དྲུག་ཅུ་བཤམས་པ་ནི། རྩ་ལྷ་སོ་བདུན་ལ་རེ་རེ། བྱང་སེམས་ཉན་རང་དང་། ཕྱིའི་སྒོ་སྲུང་བ། ཁོར་ཡུག་པ་རྣམས་ལ་རེ་རེ། གཙོ་བོའི་ཞལ་བཞི་ལ་རེ་རེ་ཡིན་པར་གསུངས་ཤིང་། མཆོད་བུམ་བརྒྱད་དམ་བཅུ་དྲུག་དགོས་པ་ནི་དངོས་གསལ་དང་། ཞར་ལས་འོངས་པ་མཆོད་པ་ཉེར་ལྔའང་སྔགས་རྒྱ་ཏིང་འཛིན་གསུམ་གྱིས་འབུལ་བ་ནི་བསྡུས་པའི་ལུགས་དང་། རྒྱས་པ་ནི་སྔགས་རྒྱ་ཏིང་འཛིན་གསུམ་གྱིས་བསྔོ་དགོས་པ་ལས། འདི་ལོ་གདུགས་རྒྱལ་མཚན་བ་དན་ཙམ་ལས་མ་འགྲིག་ཀྱང་སླར་ཉེར་ལྔ་སྣ་བདུན། སྣ་ལྔ་བཅས་ཀྱི་གཟུགས་གསར་བཞེངས་ཐུབ་ཚེ་མཆོད་རྫས་སུ་འབུལ་རྩིས་དང་། ཆོ་གའི་རིམ་པའང་རྒྱས་པ་ལྟར་ན་ས་ཆོག་དངོས་སྟ་བཅས་རྡུལ་ཚོན་བླུགས་ལ། བདག་བསྐྱེད་བསྙེན་རྒྱས་མཆོད་འཕྲེང་དང་། བདག་འཇུག་གི་སྐད་ཚིགས་བཅད་སྦྱོར་བ་སོགས་ཡིན་མོད་ཀྱང་། ས་ལོ་ཡབ་སྲས་ཀྱི་ཕྱག་ལེན་ལ་མ་དར་བས་རེ་ཞིག་བཏང་སྙོམས་སུ་བཞག་ནས་ད་ལྟའི་ཆོ་འཕྲུལ་ཟླ་བའི་ཀུན་རིག་སྒྲུབ་མཆོད་སོར་བཞག་མཛད་རྒྱུ་དང་། ནུ་བོ་དེ་དགེ་འདུན་རྣམས་ཀྱི་དབུ་བླར་སོང་ནས་གསོལ་འདེབས་མཛད་པ་ཤར་ཚེ་བསྟོད་རིང་རྫོགས་ནས་ཆ་གསུམ་གྱི་འགོར་དཔལ་ལྡན་རྩ་བའི་སོགས་ཤླཽ་ཀ་གཅིག འགྲོ་ལ་རྗེས་བརྩེའི་ཤླཽ་ཀ་དང་པོ་བརྒྱ་ཚར། ཡོངས་རྫོགས་གདངས་མ། སྐྱེ་བ་ཀུན་ཏུ་སོགས། དཀོན་མཆོག་གསུམ་དངོས་ནས། སྣང་བ་སྩལ་དུ་གསོལ་གྱི་བར་བན་ཚང་པའི་རྒྱུན་གྱི་བླ་མཆོད་བཞིན། བྱང་ཕྱོགས་སྐྱོང་བའི་སོགས། གངས་ཅན་བོད་ཀྱི་སོགས། འགྲོ་བའི་བླ་མ་སོགས་དང་། ཆོ་ག་རྗེས་མར་གཞན་གོང་བཞིན་ལ། བརྒྱ་ཚར་གྱི་རྗེས་སུ་གདུང་ཤུགས་མོས་གུས་ཀྱི་རང་སྒྲ་གདངས་མ་བཅས་མཛད་ན་ཇི་ལྟར་དང་། གཞན་དངོས་གཞི་གོང་བཀོད་བཞིན་འགྱུར་ཆེ་སྨིན་གྲུབ། འདས་པོ་དེ་ཉིད་ཀྱི་བསགས་སྦྱངས་མཆོག་ཏུ་འགྱུར་བ་ཞིག་འདི་ལོ་ནས་བཟུང་འཛུགས་བཀོད་བགྱིད་རྒྱུ་ལ་ཆུ་སྟོད་ཚེས་དྲུག་འདི་ནུ་བོ་དེ་ཉིད་གཤིན་པོ་ཕལ་པ་ལྟར་ན་བར་དོ་འགོ་ཟུག་གི་དུས་དང་། ཐུགས་དམ་པ་ལྟར་ན་འོད་གསལ་ཟུང་འཇུག་ཏུ་ལངས་པའི་དུས་ཡིན་པས། འདི་ཉིན་འདས་པོ་དེ་ཉིད་རང་གི་ལུས་སྲོག་ལོངས་སྤྱོད་དུས་གསུམ་དུ་བསགས་པའི་དགེ་ཚོགས་མཆོད་སྤྲིན་རྒྱ་མཚོར་སྤྲུལ་ནས། ཕྱོགས་བཅུ་དུས་གསུམ་གྱི་སྐྱབས་གནས་ཐམས་ཅད་མཆོད་པར་མཚོན་པའམ། ཡང་ན་དེ་རང་གི་སློབ་བུ་འབྲེལ་ཐོགས་དང་བཅས་པའི་དགེ་ཚོགས་མཆོད་སྤྲིན་རྒྱ་མཚོ། རྩ་བའི་བླ་མ་རྣམ་སྣང་ཆེན་པོའི་དཀྱིལ་འཁོར་གྱི་ལྷ་ཚོགས། དེའི་སྤྲུལ་པ་ཡང་སྤྲུལ་བདེ་བར་གཤེགས་པ་སྲས་དང་སློབ་མར་བཅས་པའི་སྤྱན་ལམ་དུ་བསྟར་བ་མཚོན་བྱེད་སྔོན་བྱོན་གོང་མའི་ཕྱག་སྲོལ་ས་སྐོར་མཆོད་ཕྲེང་ཅན་མཛད་རྒྱུ་དང་། གྲོལ་ཉིན་ཚོང་དཔོན་གྱིས་འཁོར་གསུམ་ཡོངས་དག་གསུང་བསྔོའི་རྒྱས་འདེབས་བཅས་མདོར་ན་འདི་བསྐོར་ཚང་མ་སྡེ་བསྟན་པ་གདུང་རྒྱུད་དང་བཅས་པའི་མིག་རྒྱན་ལ་ཕན་པ་ཞིག་འདུས་ཚོགས་སུ་ཚུགས་ཉིན་ཞུ་འདུན་ཆེ་ཡང་། འཕྲལ་ཡུན་གྱི་རྣམ་གཡེང་དུ་མས་དེ་ཉིན་སྟབས་མ་འགྲིག་རུང་། དོན་གྱི་ངོ་བོ་སྒྲུབ་མཆོད་ཀྱི་སྐབས་ཞུ་ཐུབ་པ་ཞིག་བྱུང་ཚེ་སྔ་རྟིང་ལ་དབྱེར་མ་མཆིས་པས་དེ་བཞིན་ཚངས་མས་དགོངས་འཇགས་ཞུ།།  །།ཞེས་དཔལ་ས་སྐྱ་པ་ངག་དགའ་ཀུན་དགའ་བློ་གྲོས་ཀྱིས་གཞི་ཐོག་བླ་བྲང་ནས་ས་སྟག་ཆུ་སྟོད་ཟླ་བར་བྲིས།།  །།སརྦ་མངྒ་ལཾ།།  །།

