༄༅། །
བསམ་ཡས་ལྕོག་གྲྭའི་བཅའ་ཡིག་བཞུགས་སོ།། ན་མོ་གུ་རུ་བཛྲ་དྷཱ་ར་ཨཱ་ནན་ཏ་རཏྣ་ཡེ། རིགས་སྔགས་ཟབ་མོའི་བླ་གོས་མཛེས་འཆང་མན་ངག་ནོར་བུ་དབང་གི་ཏོག །འགྲོ་ཀུན་དགའ་བའི་བསོད་ནམས་མི་ནུབ་རིན་ཆེན་ཡུ་བ་རབ་ཏུ་བརྟན། །
རབ་སྙན་གྲགས་པའི་གཟི་བྱིན་སྟོང་འབར་མི་མཐུན་བདུད་ལས་རྣམ་རྒྱལ་བའི། །
དགེ་མཚན་མངོན་མཐོ་དཔལ་ཡོན་བཟང་པོས་འགྲོ་འདིར་ཕན་བདེའི་དགེ་ལེགས་སྩོལ། །
ཞེས་སྔགས་འཆང་ཆོས་ཀྱི་རྒྱལ་པོ་དང་། དབྱེར་མ་མཆིས་པའི་རང་གི་དྲིན་ཆེན་རྩ་བའི་བླ་མ་ལ་མཆོད་བརྗོད་དང་འདོད་གསོལ་གྱི་ཚིག་སྤེལ་བའི་སྒོ་ནས་གསོལ་བ་བཏབ་སྟེ། འདིར་གླེང་བར་བྱ་བ་ནི་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་འཁོར་དང་བཅས་པ་འདི་བོད་ལ་བཀའ་དྲིན་ཆེ་བའི་མཁན་སློབ་ཆོས་གསུམ་གྱི་ཡེ་ཤེས་ཀྱི་རང་སྣང་ལས་གྲུབ་པ་ལྟ་བུར་རྟེན་དང་བརྟེན་པར་བཅས་པ་བཞེངས་ཏེ་རབ་གནས་མངའ་གསོལ་གྱི་བྱིན་གྱིས་བརླབས་ནས་མདོ་སྔགས་ཀྱི་བཤད་སྒྲུབ་དབྱར་མཚོ་ལྟ་བུ་འཕེལ་བ་ལ། བསྟན་འཛིན་གྱི་སྐྱེས་བུ་ཇི་སྙེད་ཅིག་གིས་ཞབས་ཏོག་བླ་ལྷག་ཏུ་མཛད་ཅིང་། ཁྱད་པར་བདག་ཉིད་ཆེན་པོ་ས་སྐྱ་པཎྜི་ཏ་ཆོས་རྗེ་བླ་མ་དམ་པ་སོགས་རྗེ་བཙུན་ས་སྐྱ་པའི་གདུང་རྒྱུད་འཁྲུལ་པ་མེད་པ་དུ་མས་ཀྱང་དགོན་གནས་སྡེ་དང་བཅས་པ་འཛིན་སྐྱོང་སྤེལ་གསུམ་མཛད་ཅིང་། དུས་ཀྱི་དབང་གིས་གཟན་ཡང་རྡོ་རྗེ་གདན་གྱི་ཆོས་གྲྭ་ཆེན་པོ་འདི་ཉིད་འཇིག་ལ་ཉེ་བའི་ཚེ་སྙིགས་དུས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ལ་བསམ་ཡས་ཀྱི་སྡེ་དཔོན་དུ་མ་དང་གཙུག་ལག་སྐྱོང་བའི་རྒྱལ་པོ་ཤིང་བྱ་ཅན། འཕྲིན་ལས་མགོན་པོ་ཙིའུ་དམར་པོ་སོགས་གནས་གཞི་སྐྱོང་བ་རྣམས་ཀྱིས་ཁོག་ཏུ་བརླམས་པ་དང་མངོན་སུམ་དུ་འོངས་ཏེ་ཉམས་གསོ་གསར་བཞེངས་ལྟ་བུ་གནང་དགོས་ཞེས་ལན་གཅིག་མ་ཡིན་པར་ཡང་ཡང་གསོལ་བ་བཏབ་པ་ལ་བརྟེན་ནས་དབུ་རྩེ་རིགས་གསུམ་གྱི་ཉམས་གསོ་དགོས་པ་མཐའ་དག་ཚགས་སུ་ཆུད་པར་མཛད་དེ། བསམ་ཡས་མངའ་ཞབས་རྣམས་ལ་ངོ་སྐལ་དུ་གྱུར་པ་རྣམས་དགེ་ཚུལ་དགེ་སློང་གི་སྡོམ་པ་རྣམ་པར་དག་པས་རྒྱུད་ཕྱུག་པར་མཛད་ནས། བཤད་གྲྭ་དཔལ་ས་སྐྱའི་ཐུབ་བསྟན་ལྷ་ཁང་ཆེན་མོ་བཞིན་དང་། སྔགས་གྲྭ་གསང་སྔགས་བདེ་ཆེན་གླིང་གི་ཆོས་གྲྭ་ཆེན་པོ་བཞིན་འཛུགས་པར་མཛད་ནས། དེ་དག་གི་ཐད་འདོམས་སུ་བཀའི་བཅའ་ཡིག་རིན་པོ་ཆེ་སླད་ཀྱི་འཕྲོ་ཅན་ལྟ་བུ་ཞིག་བརྩམས་པར་མཛད་པ་ལ། དེ་ཁའི་མུ་མཐུད་སྔགས་འཆང་རྒྱལ་བའི་ཚབ་ཉིད་ཀྱི་ཐུགས་སྲས་འཇམ་དབྱངས་སྐུ་མཆེད་དང་། འཇམ་མགོན་ཨ་མེས་ཞབས། ཀུན་མཁྱེན་རྒྱལ་བའི་དབང་པོ་ལྔ་པ་ཆེན་པོ། གནོད་སྦྱིན་ཙིའུ་དམར་པོ། སྟག་རྩེ་སྡེ་སྲིད་བཅས་ཀྱིས་བཅའ་ཡིག་རིམ་ཅན་དུ་བརྩམས་པར་མཛད་པ་ལ་བརྟེན་ནས། རབ་བྱུང་བ་རྣམས་ཀྱི་སྒྲིག་སྲོལ་ཀུན་སྤྱོད་ལ་ཕྲན་བུ་མ་གཏོགས་དེ་ཙམ་གྱི་འགལ་ཆ་ཆེར་མི་འདུག་ཅིང་། ལྕོག་འདི་ལ་སྔོན་སྔགས་འཆང་ཆེན་པོས་ཉམས་གསོ་མཛད་སྐབས། རེ་ཞིག་ཆོས་སྐྱོང་འཁོར་བཅས་ཧས་པོ་རིའི་རྒྱབ་ཀྱི་ཐང་ལ་བཞུགས་སྒར་མཛད་ནས་བཞུགས་པར་གྲགས་ཤིང་ཉམས་གསོའི་སྐབས་ཆོས་སྐྱོང་དུས་ཐོགས་ལ་མ་ཕེབས་པ་སླར་ཁོག་ཞུགས་དང་བསྟུན་སྔགས་འཆང་ཉིད་ཀྱིས་འགྲམ་ལྕག་གིས་བསྣུན་པ་སོགས་དྲག་ཤུལ་གྱི་སྒོ་ནས་བཀའ་བསྒོ་མཛད་ཅིང་སྡིག་ཁྲབ་ཉམས་གསོའི་སྐབས་དངོས་སུ་འགུལ་བ་ལ་ཕྱག་ནས་ཀྱི་སྒོ་ནས་རྩུབ་འགྱུར་ཞི་བར་མཛད་པ་སོགས། མདོར་ན་ཐོག་མཐའ་བར་གསུམ་གྱི་ངོ་མཚར་བའི་རྣམ་ཐར་ཤིན་ཏུ་མང་བར་ཡོད་ཀྱང་རྟོགས་བརྗོད་ངོ་མཚར་རྒྱ་མཚོ་ལས་རྟོགས་པར་བྱ་བ་ལས་འདིར་འབྲི་བར་ག་ལ་ནུས། གང་ལྟར་ཡང་ལྕོག་ཕྱི་ནང་གསང་གསུམ་ལ་ཉམས་གསོ་བླ་ན་མེད་པ་དང་། དེར་བཞུགས་སྐུ་རྟེན་པ། མཁན་ཚང་རབ་འབྱམས་པ། ལྕོག་པ་བྱིངས་བཅས་ལའང་སྔགས་འཆང་ཉིད་ཀྱིས་བཀའ་བཀོད། སློབ་དཔོན་རིན་པོ་ཆེ་པདྨ་འབྱུང་གནས་དང་། ས་སྐྱའི་རྗེ་བཙུན་རྣམས་ཀྱི་བཞེད་གཞུང་དྲི་མ་མེད་པར་སྐྱོང་དགོས་པ་བཞིན་ལ། འཇམ་དབྱངས་སྐུ་མཆེད། སྒར་ཆེན་རིན་པོ་ཆེ། ཨ་མེས་ཞབས་ཡབ་སྲས་སོགས་རིམ་ཅན་གྱིས་ཀྱང་ལྕོག་གི་ལར་རྒྱ་མཐའ་དག་སྔགས་འཆང་ཆེན་པོའི་དགོངས་པ་བཞིན་དགོས་པའི་བཀའ་བཀོད་མཛད་པར་སྐུ་རྟེན་ལྷ་བདག་སོགས་ཚང་མ་ནས་ཐག་པ་ཁུར་བླངས་ཞུ་མུས་ཡིན་ཡང་། ཕྱིས་སུ་རྟེན་འབྲེལ་གྱི་ཆོས་ཉིད་གང་ཡིན་ཡང་རུང་ངོས་ཀྱི་མེས་པོ་སྔགས་འཆང་ཀུན་དགའ་བཀྲ་ཤིས་རྗེས་མ་ཕེབས་སྐབས་ཀྱང་། སྐུ་རྟེན་པ་ལ་ཐུགས་མ་སོང་བ་ལྟ་བུས་ཆོས་སྐྱོང་སྤྱན་འདྲེན་ཡང་མ་མཛད་ཅིང་། ཡབ་རྗེ་རྡོ་རྗེ་འཆང་སྐུ་ན་ཕྲ་མོའི་སྐབས་བསམ་ཡས་སུ་ཕེབས་ཚེའང་འདི་ཡིན་ཇི་ལྟ་བ་ཞིག་མ་བྱུང་འདུག་ཅིང་། དེ་ནས་མ་འགྱངས་པར་ལྕོག་པ་རྣམས་ཀྱིས་གདངས་དབྱངས་རོལ་འཆམ་གཏོར་མ་སོགས། སྔགས་འཆང་ཆེན་པོའི་དགོངས་པ་དང་མི་མཐུན་པ་མང་ཙམ་ཚུགས་འདུག་པའི་སྐྱོན་ཡིན་ནམ། ཆོས་སྐྱོང་ལུས་ཁོག་ལ་ཕེབས་པའི་མཛད་སྒོ་བབ་ཆོལ་སྣ་ཚོགས་དང་། མཐོ་དམན་བར་གསུམ་ལ་ལུང་ཕེབས་ཀྱི་རིགས་ཀྱང་ཇི་ལྟ་བ་བཞིན་མ་བྱུང་བ་སོགས་སྒོ་དུ་མ་ནས་བསྟན་པ་ཉམས་ཆག་ཆེ་བ་ཞིག་འདུག་པ་བློས་མ་བཟོད་པར་ངེད་རང་མཆེད། ༈ རྒྱལ་དབང་མཆོག་གི་སྐུ་མདུན་རིན་པོ་ཆེར་ཞལ་མཇལ་གསུང་ཐོས་ཀྱི་དགའ་སྟོན་ལ་རོལ་སྐབས་གང་ཅིའི་བསྟན་དོན་བློས་མ་ཐོངས་པར་ལྕོག་གི་གནས་ཚུལ་རྣམས་སྙན་དུ་ལྷོན་ངེས་ཞུས་པའི་ཕྱིར་ཕེབས་སུ། ལྕོག་ཙམ་དུ་མ་ཟད་དགོན་གནས་གང་དུའང་རང་རང་གི་རྩ་བའི་ཆོས་ལུགས་གང་ཡིན་དེ་མ་འགྱུར་བ་ཞིག་བྱུང་ན་ལྷ་བླ་མའི་དམ་ཚིག་ལ་སེལ་མི་འཇུག་པ་དང་ཆོས་སྐྱོང་གི་འཁུ་ལྡོག་མི་ཡོང་བའི་གནད་ཡིན་འདུག་གསུངས་ཤིང་། སླར་བསམ་ཡས་ནས་ཞུ་ཤོག་ཕུལ་བའི་ཕྱིར་ཕེབས་སུ་ཆོས་ལུགས་བསྐོར་ངོས་ཀྱི་གསུང་མོལ་བྱུང་བ་བཞིན། ཕྱོགས་དུས་གང་དུ་བཅའ་ཡིག་ཀྱང་རང་རང་སོ་སོའི་ཆོས་ལུགས་སྔར་སྲོལ་གང་ཡོད་བཅའ་སྒྲིག་དང་མཐུན་པར་རང་ལྷ་མི་ཐམས་ཅད་ལ་དགེ་ཞིང་ཤིས་པ་བཅས་དེ་ཕྱོགས་སུ་ཡང་སྔར་སྲོལ་བཅའ་སྒྲིག་དང་མི་མཐུན་པའི་གསར་ལྷད་མཆིས་རིགས་རྣམས་སྔར་སྲོལ་བཟང་པོའི་ཆོས་ལུགས་ལྟར་ཉམས་སུ་བསྟར་དགོས་པའི་གསུང་ཁྱབ་བསྐྱང་ཕྱིན་ལེགས་པ་ཡོང་འདུག་གསུངས་པའི་༧བཀའ་ཤོག་ངོ་མ་ཡིད་ཆེས་མིན་བྱུང་ན་མིག་བརྡར་བྱེད་རྒྱུ་ཡོད་པས། དེས་ན་སྤྱིར་༧ཡང་དག་པར་རྫོགས་པའི་སངས་རྒྱས་ཀྱི་མདོ་རྒྱུད་བསྟན་པ་རིན་པོ་ཆེ་དང་མི་མཐུན་པ་མེད་ཅིང་། མཁས་གྲུབ་ཚད་ལྡན་དུ་མས་ཆ་འཇོག་པའི་ཆོས་ལུགས་ཞིག་ཡིན་ན་བླ་མས་གྲུབ་མཐའ་ཆོས་ལུགས་གང་མཛད་ཀྱང་དོན་གྱི་ངོ་བོར་གཅིག་པས་འགལ་བ་མི་འདུག་མོད། འོན་ཀྱང་སྔ་སོར་ཆོས་རྒྱལ་འཕགས་པ་རིན་པོ་ཆེ་ལ་གོང་མ་རྒྱལ་པོས་བོད་ཡུལ་གྱི་ཆོས་ལུགས་ཡོངས་རྫོགས་ས་ལུགས་ཤ་སྟག་ཏུ་མཛད་དགོས་ཞུས་ཀྱང་། འཕགས་པ་དུས་གསུམ་མཁྱེན་པ་དེས་༧སངས་རྒྱས་ཀྱི་བསྟན་པ་ཡིན་ཕྱིར་རང་རང་གི་གྲུབ་མཐའ་འདྲེས་མེད་དུ་བསྐྱང་བ་རང་བསྟན་པ་དང་། སེམས་ཅན་ལ་ཕན་པ་ཡོང་གསུངས་ནས་གྲུབ་མཐའ་སོ་སོ་དར་ཞིང་རྒྱས་པའི་དགོངས་པ་ཁོ་ན་མཛད་ཅིང་། རྩོད་དུས་ཀྱི་ཐམས་ཅད་མཁྱེན་པ་གོང་ས་ལྔ་པ་ཆེན་པོ་དང་། བསྟན་འགྲོ་ཡོངས་ཀྱི་གཙུག་རྒྱན། ནོར་བུ་སྐྱབས་མགོན་མཆོག་བློ་བཟང་སྐལ་བཟང་རྒྱ་མཚོ་ཕྱོགས་ཐམས་ཅད་ལས་རྣམ་པར་རྒྱལ་བའི་སྡེ་འདི་ཉིད་གཙོ་བོར་བཞུགས་པའི་འཁྲུལ་ཟད་ཀྱི་བསྟན་འཛིན་ཐམས་ཅད་ཀྱི་དགོངས་པ་མཐུན་པར་རྩ་བའི་ཆོས་ལུགས་གང་ཡིན་པ་དེ་ཉིད་དར་ཞིང་རྒྱས་ན་ཅི་མ་རུང་སྙམ་སྟེ་སོ་སོའི་སྐུ་བཀའ་དང་མཐུན་པའི་བླ་མ་བརྒྱུད་པ་ཟམ་མ་ཆད་པ་ལས་འོངས་པའི་རྩ་བའི་གྲུབ་མཐའ་དེ་ཉིད་ཡུལ་གྲུ་ཐ་དད་དུ་དར་ཞིང་རྒྱས་པར་མཛད་པ་བཞིན་བསམ་ཡས་འདི་ལ་སྔགས་འཆང་ཆེན་པོས་འཛིན་སྐྱོང་སྤེལ་གསུམ་དེ་ལྟ་བུ་ཞིག་མཛད་ན། དེང་སང་གི་བར་དུ་གནས་པའི་ངེས་པ་ཡོད་མེད་ཤེས་ལྡན་གཟུར་གནས་རྣམས་ཀྱིས་དྲང་པོའི་བློས་དཔྱོད་མཛོད་དང་ལག་མཐིལ་དུ་སྐྱུ་རུ་ར་བཞག་པ་བཞིན་གསལ་བར་འགྱུར་བ་དོན་ལ་གནས་པས། དེས་ན་ཉམས་གསོ་གསར་བཞེངས་མཛད་པ་པོ་དེ་ཉིད་ཀྱི་བཞེད་པ་དང་མཐུན་པའི་ཆོས་ལུགས་ལ་རྩ་བར་མི་འཛིན་ན་གཞན་རྩ་བའི་ཆོས་ལུགས་གང་ཡིན་གསལ་བར་སྟོན་པའི་དུས་ལ་བབས་པས། དེ་བཞིན་ངེས་པ་ཅན་གསུང་རྒྱུ་ཡོད་ཚེ་འཁྲུལ་པ་མེད་པར་སྟོན་པ་ཞུ་ཞིང་། དེ་མིན་སྔགས་འཆང་གང་གི་རིགས་བརྒྱུད་དུ་སྐྱེས་པ་དང་། ཆོས་བརྒྱུད་འཛིན་པ་དང་། སྙིང་ནས་དད་པ་ཐོབ་པའི་གང་ཟག་རྣམས་ཀྱིས་སྔགས་འཆང་ཆེན་པོའི་དགོངས་པ་དང་འགལ་བ་ལ་ཇི་སྙམ་དུ་ཡང་མི་སེམས་པར་བཏང་སྙོམས་སུ་བཞག་ལ། ཙནྡན་སྡོང་ཤུལ་དུ་ཡོར་མོ་སྐྱེས་པ་ལྟར་བསྟན་པའི་ཞབས་འདྲེན་ལ་འགྲོ་བར་འདུག་པས། དེས་ན་བསམ་ཡས་ལྕོག་གི་སྐུ་རྟེན་པ་རིམ་ཅན་དང་མཁན་ཚང་རབ་འབྱམས་པ། མགྲོན་གཉེར་མཁན་ཚང་གཉེར་པ་ལྕོག་གྲྭ་ཚང་མ། གཞན་ཡང་དེ་ཕྱོགས་སུ་གཏོགས་སོ་འཚལ་ཐམས་ཅད་ནས་དེང་ཕྱིན་ཆད་ཆོས་ལུགས་ཆ་ལུགས་གདངས་དབྱངས་རོལ་ཚིག་འཆམ། གཏོར་བཟོ་མདོར་ན་ཕྱག་ལེན་ཕྲ་མོ་ཚུན་ཆད་རྙིང་དུས་སོར་བཞག་ལས་གསར་འཕེལ་རྣམས་མི་བྱེད་པ་དང་། གོང་ས་མཆོག་ལྟ་བུ་ཡོངས་རྫོགས་བསྟན་པའི་བདག་པོའི་བཀའ་བཀོད་བྱུང་ན་མ་གཏོགས་གཞན་ཁ་དྲག་དབང་ཆེ་སུས་འདོད་རྒྱལ་བྱས་བྱུང་ཀྱང་གཙོ་ཆེར་གཞུང་ས་ཆེན་པོའི་སྙན་དུ་གསོལ་བ་དང་། སྒེར་ལམ་ས་སྐྱར་གནས་ཚུལ་འཕྲལ་བསྲིངས་བྱས་ཐོག་ཡིན་མིན་གྱི་བཀོད་པ་གང་ཡིན་ལ་ཉན་འཇོག་བྱ་བ་ལས་ཁ་དབང་བཙན་དེའི་རྗེས་སུ་འབྲང་བར་མི་བྱ་ཞིང་། གལ་ཏེ་ཆོས་སྐྱོང་ཆེན་པོ་ནས་ཀྱང་སྐུ་ཁོག་རིམ་ཅན་ལ་ཕེབས་ཐོག་སྔགས་འཆང་ཆེན་པོའི་དགོངས་པ་དང་འགལ་བའི་ལུང་བསྟན་དང་མཛད་སྤྱོད་བྱུང་ན་ཡིད་བརྟན་མི་བྱ་སྟེ་རྒྱུ་མཚན་ཅིའི་ཕྱིར་ན་གསང་བའི་ལུང་བསྟན་གབ་རྒྱ་ཅན་ལས། ད་ལྟའི་ལོ་ཙཱ་བཻ་རོ་ཙ་ན་ཁྱོད། །

