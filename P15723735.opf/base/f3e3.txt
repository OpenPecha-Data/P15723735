༄༅། །
ལྷ་ཆེན་མཁན་གསར་སྐོས་སྐབས་ཕུན་སུམ་ཚོགས་པའི་བཀྲ་ཤིས་ཀྱི་ཐོ་བཞུགས་སོ།། ཨོཾ་སྭསྟི། རྒྱལ་ཀུན་འདུས་པའི་སྤྱི་གཟུགས་རྒྱལ་བའི་ཡབ་གཅིག་འཇམ་དཔལ་དབྱངས། །
ལྔ་བདོའི་འགྲོ་བ་འདྲེན་ཕྱིར་གོས་དཀར་ངུར་སྨྲིག་འཛིན་པའི་ཟོལ་འཆང་བ། །
ཞི་རྒྱས་དབང་དྲག་འཕྲིན་ལས་རྣམ་བཞིས་བསྟན་འགྲོ་སྐྱོང་མཛད་རྗེ་བཙུན་དབང་པོའི་གྲངས་ལྡན་སོགས། །
འཇམ་མགོན་གོང་མ་རིམ་པར་བྱོན་པའི་སྐྱེས་ཆེན་མཚུངས་བྲལ་འགྲོ་བའི་མགོན་རྣམས་རྒྱལ་གྱུར་ཅིག །ཞེས་མཆོད་པར་བརྗོད་པའི་ཚིག་སྔོན་དུ་བཏང་ནས་སྐབས་དོན་བསྟན་བྱའི་གཙོ་བོ་ནི། ཐུབ་བསྟན་རྣམ་པར་རྒྱལ་བའི་ལྷ་ཁང་ཆེན་མོ་ཞེས་ཕྱོགས་ཀུན་ཏུ་གྲགས་པའི་དགེ་འདུན་གྱི་སྡེ་ཆེན་པོའི་སློབ་དཔོན་ནམ་མཁན་པོའམ། རྗེ་བོ་ལྟ་བུར་གྱུར་པ་མང་ཐོས་བཤེས་གཉེན་འཛིན་པ་རྣམས་བསྐོ་བཞག་གི་སྐབས་ཕུན་སུམ་ཚོགས་པའི་བཀྲ་ཤིས་ཀྱི་མངའ་གསོལ་ཞིག་གོང་མ་རྣམས་ཀྱི་ཕྱག་ལེན་ལ་ཡོད་ཀྱང་ཐོ་སོགས་ལ་གསལ་ཆ་མ་ཐེབས་པའི་དབང་གི་རྗེས་འཇུག་རྣམས་བློ་རྨོངས་པར་གྱུར་གྱི་དོགས་ནས་འདིར་ཐོར་བཀོད་པ་ལ། ཐོག་མར་ངེད་རང་དཔོན་སློབ་བན་གཙང་པ་བཅས་ན་བཟའ་གཟབ་བཞེས་ངོས། གུང་གྲལ་གྱི་མཇུག་ཏུ་ཚོགས་ཕྱག་ལན་གསུམ་མཛད། དེ་རྗེས་ཤིས་བརྗོད་ཀྱི་སྤྱན་འདྲེན་པའི་སླད་དུ་སངས་རྒྱས་ཆོས་ཚོགས་མ་ཚར་གསུམ་ལ། ཚིག་རྐང་གསུམ་པའི་བདག་གིས་སྦྱིན་སོགས་བགྱིས་པའི་དགེ་བ་ཞེས་པར། ཆོས་སྤྱོད་བགྱིས་བའི་དགེ་བ་ཞེས་པར་བསྒྱུར། དེ་ནས་རང་གི་སྙིང་ཁ་ནས་འོད་ཟེར་འཕྲོས་པས་མདུན་གྱི་ནམ་མཁར་རྒྱལ་བ་ཤཱཀྱ་ཐུབ་པ་འཁོར་ཉན་ཐོས་མཆོག་བརྒྱད་ཀྱིས་བསྐོར་བ་ལ། སངས་རྒྱས་དང་བྱང་ཆུབ་སེམས་དཔའི་ཚོགས་སྤྲིན་ཕུང་འཐིབས་པ་ལྟར་གྱིས་བསྐོར་བ་ཨོཾ་བཛྲ་ས་མ་ཛཿ ཞེས་པས་སྤྱན་དྲངས། དེ་ནས། ཇི་སྙེད་སུ་དག་ནས། ཐམས་ཅད་རྫོགས་པའི་བྱང་ཆུབ་ཕྱིར་བསྔོའི་བར་མཛད་རྗེས། ཡེ་དྷརྨཱ་ཚར་གསུམ། སྡིག་པ་ཅི་ཡང་མི་བྱ་ཞེས་ཤླཽ་ཀ་གཅིག དེ་ནས་འདི་སྐད་བརྗོད་པར་བྱ་སྟེ། ཕྱོགས་བཅུ་ན་བཞུགས་པའི་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་དང་། ཡི་དམ། རྒྱུད་སྡེ་བཞིའི་ལྷ་ཚོགས། ཁྱད་པར་དུ་ཡང་རྒྱལ་བ་ཤཱཀྱ་ཐུབ་པ་འཁོར་ཉན་ཐོས་མཆོག་བརྒྱད་ལ་སོགས་པ་གཞན་ཡང་དཔའ་བོ་མཁའ་འགྲོ་ཆོས་སྐྱོང་གནོད་སྦྱིན་ནོར་ལྷའི་ཚོགས་དང་བཅས་པ་མདོར་ན་དཀར་ཕྱོགས་ལ་མངོན་པར་དགའ་བའི་ལྷ་ཀླུ་གནོད་སྦྱིན་འབྱུང་པོའི་ཚོགས་ཅི་མཆིས་པ་དེ་དག་ཐམས་ཅད་དུས་འདིར་བདག་ཅག་དཔོན་སློབ་རྣམས་ལ་དགོངས་སུ་གསོལ། བདག་ཅག་རྣམས་ཀྱིས་རྒྱལ་བའི་བསྟན་པ་རིན་པོ་ཆེ་མི་ཉམས་ཤིང་རྒྱས་པར་བྱ་བའི་ཕྱིར་དགེ་འདུན་གྱི་སྡེ་འདིའི་མཁན་པོར་མང་ཐོས་འདུལ་བ་འཛིན་པ་འདི་ཉིད་མངའ་གསོལ་བ་ལ། བླ་མ་སངས་རྒྱས་ཆོས་ཚོགས་ཐམས་ཅད་ཀྱིས་བཀྲ་ཤིས་པ་དང་བྱིན་བརླབས་ཀྱི་དཔལ་འབར་བར་མཛད་དུ་གསོལ། ཞེས་བརྗོད། དེ་ནས་དཔོན་སློབ་ཚང་མས་ཞྭ་གྱོན་ཞིང་ལག་ཏུ་མེ་ཏོག་ཐོགས་ནས། ཐོག་མར་ཕུན་སུམ་ཚོགས་པའི་བཀྲ་ཤིས། དེ་མདོ་མང་ནས་འབྱུང་བའི་སངས་རྒྱས་རབ་བདུན་གྱི་བཀྲ་ཤིས། བཅོམ་ལྡན་འདས་རྣམ་པར་གཟིགས་ནི་ཞེས་པ་ནས། ཤཱཀྱ་ཐུབ་པའི་བར་མཛད། དེ་ནས་མཚུངས་མེད་བླ་མ། བསྟན་པའི་བདག་པོ་ཐུབ་དབང་གཉིས་པ། འཇིག་རྟེན་འདྲེན་པ༞བདག་གིས་ཚེ་རབས༞ རྣམ་རྒྱལ༞ འཇིག་རྟེན༞ ཉེ་སྲས་བརྒྱད༞ གནས་བཅུ་སྔོན་ཚེ་རྡོ་རྗེ་འཆང༞ ཟབ་ཅིང་རྒྱ་ཆེར༞ ནོར་གྱི་དབང་ཕྱུག༞ སྐུ་བསོད་རི་བོ༞ སྟོན་པ་འཇིག་རྟེན༞ མི་འགྱུར་ལྷུན་པོ༞ བགེགས་རིགས་སྟོང་ཕྲག༞ འགྲོ་བའི་བླ་མ༞ ངེད་རང་གིས་བགྱིས་པའི་ཡབ་རྗེའི་གསོལ་འདེབས་མཇུག་གི་རྒྱལ་བའི་སྤྲུལ་པ༞ གངས་ཅན་ལྷ་གཅིག་ཕྱག་ན་པད་དཀར་ཉིད། །

