༄༅། །
གཡའ་ལུང་འཇག་གཤོངས་ཀྱི་འཁོན་སྐུ་འབུམ་བྱིན་ཅན་ལ་ཉམས་གསོ་བགྱིས་སྐབས་གཟུངས་འཕར་སོང་ཐོ་བཀོད་པ་བཞུགས་སོ།། མེ་གླང་ཟླ་༤ཚེས་༡༦ལ་འཁོན་སྐུ་འབུམ་གཡའ་ལུང་འཇག་གཤོངས་ན་ཡོད་པར་ཉམས་གསོ་མཛད་སྐབས་གཟུངས་གནང་བར། ཐུབ་དབང་གི་སྐུ་གསེར་ཟངས་མ་མཁྱིད་གང་ཙམ་གཅིག དམ་རྫས་ལས་གྲུབ་རྗེ་བཙུན་གོང་མ་ལྔའི་སྐུ་ཆུང་ངུ་རེ། སློབ་དཔོན་གཙོ་འཁོར་གསུམ་ཆེ་ཙམ་གཅིག མངྒའི་མཚན་ཅན་གཅིག འོད་དཔག་མེད་གཙོ་འཁོར་གསུམ། དེ་བས་ཆུང་ཙམ་གཅིག གྲུབ་ཐོབ་ཐང་སྟོང་རྒྱལ་པོ་གཅིག ཚེ་དཔག་མེད་གཅིག མི་འཁྲུགས་པ་གཅིག ཨ་ཏི་ཤ་གཅིག སཱཙྪ་གཅིག འཇིགས་བྱེད་གཅིག བིརྺ་པ་ཆུང་ངུ་གཅིག སྒྲོལ་དཀར་གཅིག སྤྱན་རས་གཟིགས་གཅིག རྡོར་སེམས་གཅིག གུར་མགོན་གཅིག་རྣམས་དམ་རྫས་ལས་གྲུབ་པ། ཡང་འཕགས་པ་རིན་པོ་ཆེའི་གདུང་འདམ་ལས་གྲུབ་པའི་མཁའ་སྤྱོད་མའི་སྐུ་གཅིག ས་བཟང་འཕགས་པའི་གདུང་འདམ་ལས་གྲུབ་པའི་ཕྱག་རྡོར་གཅིག འཇམ་དབྱངས་བསོད་ནམས་དབང་ཕྱུག་གི་གདུང་འདམ་ལས་གྲུབ་པའི་རྗེ་བཙུན་གྲགས་པའི་སྐུ་གཅིག ལྟ་སོ་བསྟན་པ་རབ་རྒྱས་ཀྱི་གདུང་འདམ་ལས་གྲུབ་པའི་མཁའ་སྤྱོད་མའི་སྐུ་གཅིག ཐར་རྩེ་རྡོ་རྗེ་འཆང་གི་གདུང་འདམ་ལས་གྲུབ་པའི་ཚེ་དཔག་མེད་གཅིག ཡབ་རྗེ་རྡོ་རྗེ་འཆང་གི་གདུང་འདམ་ལས་གྲུབ་པའི་སྒྲོལ་ལྗང་གཅིག བློ་གསལ་བསྟན་འཛིན་རྒྱལ་མཚོའི་གདུང་འདམ་ལས་གྲུབ་པའི་མཁའ་སྤྱོད་མ་གཅིག རྗེ་བཙུན་མ་ཀུན་དགའ་བསྟན་པའི་ཉི་མའི་གདུང་འདམ་ལས་གྲུབ་པའི་གཤེད་དམར་སྐུ་གཅིག རྣལ་འབྱོར་དབང་ཕྱུག་སྒྲོལ་དཀར་ལྗང་། སྤྱན་རས་གཟིགས་རྣམས་ཀྱི་སྐུ་རེ། ཡང་ཚེ་དཔག་མེད་དགུ་རྣམས་ཨ་ཐེ་དྲུང་གི་གདུང་འདམ་ལས་གྲུབ་པའི་རྟེན་འདམ་རིལ་བུ་གཅིག ཡང་རྡོག་ཙམ་གཅིག་བྱིན་སྣ་བསྡུས་པའི་ཟན་རིལ་ཉེར་གཅིག་རྣམས། ༈ །ཡང་དབུ་ལོ་སྐོར་ལ། འུ་ཡུག་པ་རིགས་པའི་སེངྒེ། སྔགས་འཆང་ཆེན་པོ་ཀ་སྤེ་བསྟན་རབ།་་་་་ལོ་གསུམ་གནང་དུས། སྔགས་འཆང་གྲགས་བློ། མཁན་ཆེན་དཔལ་ལྡན་བཀྲ་ཤིས་མཁྱེན་བརྩེའི་དབུ་ཚབ་མཁའ་འགྲོ་མའི་དབུ་སྐྲ། མཁན་ཆེན་ངག་དབང་ཆོས་གྲགས། ཡབ་རྗེ་དམ་པ་ཉིད་ཀྱི་དབུ་ལོ། ༈ །ན་བཟའི་སྐོར་ལ། གྲུབ་ཐོབ་ཐང་སྟོང་རྒྱལ་པོའི་སློག་བེམ། ཆོས་རྒྱལ་འཕགས་པའི་དབུ་བརྙེས་ནང་སྦྱོངས་དང་སྐུ་ཆོས་དུམ་བུ། ས་པཎ་གྱི་སྐེ་རགས་དུམ། ཁ་ཆེ་པཎ་ཆེན་གྱི་དབུ་ཞྭ་དུམ། ངོར་ཆེན། བུ་སྟོན། ཆོས་རྗེ་བླ་མ། པཎ་ཆེན་ནགས་རིན། རོང་སྟོན། དཀོན་མཆོག་འཕེལ། འདྲེན་མཆོག་ས་ལོ། མཁན་ཆེན་ངག་དབང་ཆོས་གྲགས། མཁྱེན་བརྩེའི་དབང་ཕྱུག གཞོན་ནུ་བློ་གྲོས། སྔགས་འཆང་ཨ་མེས་ཞབས། འཇམ་དབྱངས་བསོད་ནམས་དབང་ཕྱུག མགོན་པོ་བསོད་ནམས་མཆོག་ལྡན། སྔགས་འཆང་ཀུན་དགའ་བཀྲ་ཤིས། སྨིན་གྲོལ་གླིང་གཏེར་ཆེན་རྣམས་ཀྱི་ན་བཟའི་ཚལ་བུ། ༈ །ཡང་ཤར་པ་ཡེ་ཤེས་རྒྱལ་མཚན། བསོད་ནམས་དབང་པོ་གཉིས་ཀྱི་པུར་རས། ཡང་དབང་ཕྱུག་རབ་བརྟན་ན་བཟའ། འཇམ་དབྱངས་བསོད་ནམས་དབང་པོའི་ལོ་གསུམ་གནང་དུས་ཀྱི་ན་བཟའ། མུས་ཆེན་སངས་རྒྱས་རྒྱལ་མཚན་གྱི་ན་བཟའི་ཚལ་བུ་དང་ཕྱག་ཕྲེང་ཙན་རིལ་ལ་རྡོག་གཅིག ཡང་ཐེག་ཆེན་པུར་ཤ་དང་པུ་ཐལ་ཕྲན་བུ། ལྷ་སའི་ཇོ་བོ་ཤཱཀྱ་རྣམ་གཉིས་ལ་སྐུ་ཁྲུས་ཕུལ་བའི་ཁྲུས་རྫས་ཀྱི་ཟན་རྡོག དབོན་སྟོན་སྐྱེར་སྒང་པའི་པུ་རུས་འདྲེས་པའི་ཟན་རྡོག བྲམ་ཟེ་དྲི་མེད་སྙིང་པོའི་རྐང་འདྲེས་པའི་ཟན་རྡོག ཕ་དམ་པའི་ཚེམས་འདྲེས་པའི་ཟན་རྡོག ཡབ་རྗེ་བསོད་ནམས་རིན་ཆེན་གྱི་ཕྱག་ནས། ངེད་རང་གི་བསྒྲུབ་པའི་ཕྱག་ན་རྡོ་རྗེ་འཆི་བདག་འཇོམས་པའི་ཚེ་རིལ་རྣམས་སོ། །

