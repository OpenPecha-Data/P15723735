༄༅། །
གོས་སྐུ་ཞལ་འབྱེད་སྐབས་ཀྱི་ཐོ་ཆུང་བཞུགས་སོ།། སྭསྟི། དཔལ་ས་སྐྱ་པ་ཆེན་པོའི་དགོངས་རྫོགས་ཆོག་མང་སྒྲུབ་མཆོད་ཀྱིས་སྐོར་ཆེན་མོའི་སྐབས་འགའ་རེའམ། རབ་སྟོན་གྱི་སྐབས་སུ་འཕན་ནག་དང་གོས་སྐུ་གང་ཞལ་འབྱེད་ཀྱང་། མཆོད་ཕྲེང་ཕྱི་བསྐོར་གྲུབ་ཉེར་བཟོ་རིག་པ་རྣམས་ཀྱིས་ལྷ་ཁང་ཆེན་མོའི་བློ་འབུར་ལ་བྲིས་སྐུ་ཞལ་ཕྱེ་བའི་སྟེང་དུ། གདུགས་ཆེན་དང་། གཡས་གཡོན་གཉིས་ལ་བཀྲ་ཤིས་ཁྲ་རིང་། སྐུ་མདུན་དུ་མཆོད་པ་སྣ་ལྔ་ཅི་འབྱོར་དང་། མཎྜལ་ནས་བཅས་དྲི་བཟང་གི་ཆུ་རྣམས་བཤམས། ས་སྐོར་བ་རྣམས་འདུས་ནས་ལྷ་ཆེན་བདེ་ཡོངས་སུ་མཆོད་ཕྲེང་རྣམས་གོས་སྐུའི་གཡས་ནས་བཟུང་མདུན་ལ་བསྐོར་ཏེ་གཡོན་ཇི་ཙམ་སླེབས་ཀྱི་བར་བསྒྲིགས་པའི་ནང་དུ་ངེད་རང་དང་། མཁན་ཆེན་སོགས་ཀྱི་ལྡིང་བའི་རྒྱབ་ཏུ་དབུ་མཛད་ཆེ་བ་དབུས་སུ་བཞུགས་པའི་བན་ཚང་པ་རྣམས་གཡས་བཀྱེད་གཡོན་བཀྱེད། དེའི་རྒྱབ་རྒྱབ་ལས་གསུམ་དང་བདེ་གླིང་དབུ་བྱེད་བསྙེན་སོང་སོགས་གཡས་བཀྱེད་གཡོན་བཀྱེད་ཕྱི་གྲལ་ནང་གྲལ་ཇི་ཙམ་རིགས་པའི་རྒྱབ་ཏུ་ལྷ་ཆེན་དབུ་མཛད། རབ་འབྱམས་བཀའ་བཅུ་སོགས་ཕྱག་མཚན་མེད་གྲས་རྣམས་དང་། མཆོད་ཕྲེང་གི་རྒྱབ་ཏུ་བཙུན་ཆུང་རྣམས་འབུངས་ལ། བན་ཚང་དབུ་མཛད་ཀྱིས་བསྐུལ་བའི་སངས་རྒྱས་ཆོས་ཚོགས་མ་ཤུར་མ་གསུམ། ཚད་མེད་བཞི། རྣམ་དག་ཆོས་དབྱིངས་ནས། དེ་སྲིད་བཅོམ་ལྡན་བཞུགས་སུ་གསོལ་གྱི་བར། ཆོས་སྤྱོད་རབ་གསལ་གྱི་དབུ་བཞིན་ལ་གདངས་བཅས། དེ་ནས་ཐམས་ཅད་ཀྱིས་ཕྱག་ཕུལ་ལ། སངས་རྒྱས་ཐམས་ཅད་འདུས་པའི་སྐུ་སོགས་ཤླཽ་ཀ་གཅིག མཐུན་པའི་དགེ་ཚོགས་སོགས། ཐབས་མཁས་ཐུགས་རྗེས་སོགས། ཕྱོགས་བཅུའི་འཇིག་རྟེན་ནས། བཤེས་གཉེན་ཀུན་ལ་ཕྱག་འཚལ་ལོའི་བར་ལམ་འབྲས་ཕྱག་མཆོད་ཀྱི་མཇུག་བཞིན་བསྐུལ་མཚམས་བྱས་ལ། གང་གི་འཕྲུལ་དང་སོགས། གང་སྔོན་སྦྱིན་པ་སོགས། མཁའ་དང་མཉམ་པའི་སོགས། ཇི་སྙེད་སུ་དག་སོགས། ན་བཟའ་དམ་པ་རྣམས་ནས། ཕྱག་འཚལ་མཆོད་པར་བགྱིའི་བར་རོལ་མོ་སྦུགས་ལ་བརྗོད། དེ་ནས་ཙོག་པུར་འདུག་ལ། འདོད་ཆགས་ཞེ་སྡང་ནས། ཕྱིར་བསྔོའི་བར་བརྗོད་པའི་མཐར་ཕྱག་གཅིག་ཕུལ་ལ་གྲལ་ལ་འཁོད། མཆོད་དཔོན་པ་སོགས་ཀྱིས་མེ་ཏོག་བཀྱེད། བཛྲ་ཡཀྵ་སོགས་མཆོད་པ་བསང་སྦྱང་སོགས་ཀུན་རིག་བཞིན། མཆོད་ཡོན་ཕལ་ཆེར་མ་གདངས་མ། ཞབས་བསིལ་ཁ་བསྐོང་མི་དགོས། ཚིག་མི་འདྲ་བའི་ཁྱད་པར། བདག་ཉིད་ཆེན་པོ་རྒྱལ་བ་སྲས་བཅས་མཆོད། ཅེས་དང་། ཨོཾ་གུ་རུ་སོགས་རྒྱུན་བཞིན་རོལ་མོ་ཕུལ་གྲུབ་ནས། ཨོཾ་སརྦ་བིད་ནས། ཨ་ཝརྟ་ཡ་ཧོའི་བར། རྒྱལ་སྲིད་སྣ་བདུན། འདོད་ཡོན་སྣ་ལྔའི་ཚིག་རྣམས་ཀྱང་ཀུན་རིག་དཀྱིལ་ཆོག་སོགས་ནས་འབྱུང་བ་བཞིན་ལ། མི་འདྲ་བའི་ཁྱད་པར། འདོད་ཡོན་གྱི་སྐབས། མོས་བློས་རྒྱལ་བ་སྲས་བཅས་ལ་འབུལ་ན་ཞེས་དང་། སྣ་བདུན་སྣ་ལྔའི་སྔགས་རྣམས་ཀྱི་འགོར་ཡང་། ཨོཾ་གུ་རུ་སོགས་སྦྱར། ངེད་རང་སོགས་ཀྱི་མཎྜལ་ལ་ཚོམ་བུ་བཀོད། གཞན་རྣམས་ཀྱིས་ཕྱག་རྒྱ་བཅས་ལ། མཎྜལ་སོ་བདུན་མ་གདངས་མ། གང་གི་མཆོད་རྫས་དང་། དེང་ནས་བྱང་ཆུབ་ཤུར་མ་སྔགས་བཅས། སེམས་རྩེ་མ་གདངས་མ་ཚར་གཅིག དེ་ནས་རབ་སྟོན་ཡིན་ན་ལངས་ནས་བརྟན་བཞུགས་ཚར་གསུམ་རབ་གནས་གྱི་གཞུང་བཞིན་ལ། ཚིག་མི་འདྲ་བ་བྱེ་བྲག་ཏུ་ཡང་རྟེན་འདི་རྣམས་ལ་ཞེས་སྦྱར། ས་མཆོད་ཡིན་ན། དེ་བཞིན་གཤེགས་པ་ཁྱེད་སྐུ་སོགས། ཁྱེད་ལ་མཆོད་ཅིང་སོགས། གང་ལྟར་ནའང་གཉིས་ཀ་ལ་འགྲོ་ལ་བདེ་སྐྱིད་མ་གདངས་མ།་་་་་ས་མཆོད་ཡིན་ན་འདི་ནས་ལངས། འགྲོ་བའི་སྡུག་བསྔལ་སོགས། བྱང་ཕྱོགས་སྐྱོང་བའི་སྐྱོབ་པ་སོགས། དཀོན་མཆོག་གསུམ་དངོས་སོགས། དགེ་འདིས་བསྟན་འཛིན་སོགས། གངས་ཅན་བོད་ཀྱི་སོགས། གཙུག་ལག་རྣམས་ནི་སོགས། ལྷ་ཡང་དུས་སུ་སོགས། སྨན་རྣམས་མཐུ་དང་སོགས། བྱང་ཆུབ་སེམས་མཆོག་སོགས། བདག་ལ་དམིགས་བརྟེན་སོགས། སྐྱེ་ཞིང་སྐྱེ་བ་སོགས། རྫོགས་པའི་བྱང་ཆུབ་སོགས། ཆོས་མཐུན་འབྱོར་པའི་སོགས། གཙུག་གི་ནོར་བུ་སོགས། བསམ་པ་རྣམ་པར་སོགས། ལུས་ཀྱི་ལས་ངན་སོགས། ཀུན་གྱི་དགེ་ལ་སོགས། སེམས་ཅན་ཐམས་ཅད་བདེ་དང་སོགས། སེམས་ཅན་འདི་དག་སོགས། དགེ་བ་འདི་ཡིས་སོགས། བསོད་ནམས་འདི་ཡིས་སོགས། སངས་རྒྱས་སྐུ་གསུམ་སོགས། འདི་རྣམས་རབ་གནས་ཡིན་ན་འདུར་མ་དང་། ས་མཆོད་ཡིན་ན་བླ་མཆོད་ཀྱི་མཇུག་ལྟར་གདངས་ཐུང་བྱ། བཀྲ་ཤིས་ལའང་རབ་གནས་ཡིན་ན། དྲིལ་གསིལ་གྱི་གདངས་དང་། ས་མཆོད་ཡིན་ན་བླ་མཆོད་ཀྱི་མཇུག་གི་བཀྲ་ཤིས་ཀྱི་གདངས་བཅས་གང་ལྟར་ནའང་། རྒྱལ་མཚན་རྩེ་མོ༞ ས་ཆེན་བླ་མ༞ བསྟན་པའི་བདག་པོ༞ སྟོན་པ་སངས་རྒྱས༞ མི་འགྱུར་ལྷུན་པོ༞ ཆོས་སྐུ་ནམ་མཁའ༞ འཇིག་རྟེན་འདྲེན་པའི༞ དཔལ་ལྡན་ལྷ་མོ༞ བདག་གིས་ཚེ་རབས༞ སྨྲ་བསམ་བརྗོད་མེད༞ འཇམ་དབྱངས་ཕྱག་ན༞ དུས་གསུམ་རྒྱལ་བ་རྒྱལ་སྲས༞ སྔོན་ཚེ་རྡོ་རྗེ་འཆང༞ ཟབ་ཅིང་རྒྱ་ཆེར༞ ནོར་གྱི་དབང་ཕྱུག༞ ལོ་བརྒྱ་འཚོ་ཞིང༞ འབད་དང་སྩོལ་བས༞ དངོས་བརྒྱུད་བླ་མ༞ སྦྱིན་པ་གཏོང་ཞིང༞ སྟོན་པ་འཇིག་རྟེན༞ འགྲོ་བའི་བླ་མ༞ བགེགས་རིགས་སྟོང་ཕྲག༞ རབ་གནས་ཡིན་ན། རོལ་ཆེན་དང་བཅས། ཉིན་མོ་བདེ་ལེགས༞ ས་མཆོད་ཡིན་ན་ཉིན་བདེ་མ་གདངས་རིང་། དེ་ནས་རབ་གནས་དང་ས་མཆོད་སོགས་བྱང་དུ་བྱས་པ་ཡིན་ན། མཆོད་ཕྲེང་རྣམས་ནས་བཟུང་གྲལ་རིམ་བཞིན་མཐིལ་སྐོར་བསྐོར་བའི་མཐར་ཕྱི་ཕེབས་ནས་བཞི་ཐོག་བདེ་ཡངས་སོགས་གནས་གང་དང་འབྲེལ་ཆགས་པ་དེར་བསྡུ། ལྷོར་ཡིན་ན་བཀྲ་ཤིས་གྲུབ་ནས་རང་རང་སྟབས་གང་བདེར་གྱིས། མཐིལ་སྐོར་རྗེས་ལ་མཛད་སྐབས་མཆོད་ཕྲེང་ཐོག་མར་འཐོན་དུས་མ་བྱུང་ཀྱང་ཆོག་གོ།  །།ཞེས་གོས་སྐུ་ཞལ་འབྱེད་ཀྱི་ཐོ་ཆུང་འདི་ཡང་ས་སྐྱ་པ་ཀུན་བློས་སྦྱར། །

