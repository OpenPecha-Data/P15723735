༄༅། །
རྒྱལ་བའི་བཀའ་འགྱུར་སྒྲོགས་པའི་དགེ་འདུན་རྣམས་ལ་སྙན་དུ་གསོལ་བ་བཞུགས་སོ།། ཨོཾ་སྭསྟི། རྣམ་དཀར་བྱང་ཆུབ་སེམས་ཀྱིས་ཐུགས་རྒྱུད་གཏམ། །
རྣམ་དག་ཁྲིམས་ལྡན་ངུར་སྨྲིག་རྒྱལ་མཚན་ཅན། །
རྣམ་གྲོལ་ཕན་བདེའི་འབྱུང་གནས་དགེ་འདུན་སྡེ། །
རྣམ་མང་འགྲོ་བའི་བསོད་ནམས་ཞིང་མཆོག་རྒྱལ། །
ཞེས་དགེ་ལེགས་སུ་བྱེད་པའི་ཚིག་སྔོན་དུ་བརྗོད་ནས། དེ་ཡང་ལྷ་དང་བཅས་པའི་འགྲོ་བ་མ་ལུས་ཤིང་ལུས་པ་མེད་པའི་མཆོད་འོས་དཔང་གྱུར་དམ་པའི་ཡོན་ཏན་རྗེས་སུ་བསྔགས་པའི་བསྟོད་འོས་དམ་པར་གྱུར་པ་ཕུན་སུམ་ཚོགས་པའི་དགེ་འདུན་འདུས་པ་རྒྱ་མཚོར་ཞུ་གསོལ། ལུས་ཅན་ཀུན་གྱི་ཕན་བདེའི་གྲིབ་བསིལ་དམ་པར་གྱུར་པ་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོའི་ལུང་དང་རྟོགས་པའི་སྒོ་ནས་མངོན་པར་བསྡུས་པའི་བསྟན་པའི་སྙིང་པོ་སྤྱི་དང་བྱེ་བྲག་ཏུ་འཁྲུལ་པའི་དྲི་མ་ཟད་པར་སྤངས་ཤིང་གངས་རིའི་ལྗོངས་འདིར་ཀུན་མཁྱེན་རྒྱལ་བའི་བསྟན་པ་གྱེན་དུ་འདེགས་པ་ལ་འགྲན་ཟླས་དབེན་པ་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་དར་ཞིང་རྒྱས་པ་དང་བསྟན་འཛིན་གྱི་སྐྱེས་ཆེན་དམ་པ་བདག་ཅག་ལ་བཀའ་དྲིན་ཆེ་བའི་རྩ་བའི་བླ་མ་རྣམ་གཉིས་ཀྱིས་གཙོར་མཛད་རིས་དང་ཕྱོགས་སུ་མ་མཆིས་པའི་བླ་ཆེན་རྡོ་རྗེ་འཆང་དངོས་རྣམས་ཞབས་པད་བརྟན་པ་དང་། རང་རེའི་ཆོས་གྲྭ་ཆེན་པོ་ཐུབ་བསྟན་ལྷ་ཆེན་དང་གསང་སྔགས་བདེ་ཆེན་གླིང་གཉིས་གཙོ་བོར་སྨོས་པའི་མཚོན་ཕྱོགས་བཅུའི་དགེ་འདུན་གྱི་སྡེ་ཐམས་ཅད་དུའང་བཤད་སྒྲུབ་ཀྱི་བསྟན་པ་རིན་པོ་ཆེ་དར་ཞིང་རྒྱས་པར་བྱ་བའི་ཕྱིར་དང་། ནོར་འཛིན་ཡངས་པའི་གཞིར་འཁོད་པའི་སྐྱེ་འགྲོ་རྣམས་ལ་བདེ་སྐྱིད་རྫོགས་ལྡན་གཞོན་ནུའི་དུས་ལ་སྤྱོད་པ་ལྟ་བུ་འབྱུང་བ་དང་། ཁྱད་པར་དུ་ཡང་རྗེ་བཙུན་གོང་མའི་རིང་ལུགས་ཀྱི་རྗེས་སུ་ཞུགས་པ་ཁོ་བོ་ཅག་སྤུན་གཉིས་ཀྱང་ཚེ་མཐར་ཕྱིན་ཞིང་མཁས་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་རྒྱལ་བའི་བསྟན་པ་རིན་པོ་ཆེར་བྱི་དོར་བྱེད་པའི་མཐུ་དང་ལྡན་པ་དང་བསྟན་པའི་བྱ་བ་ཐོས་བསམ་སྒོམ་གསུམ་གྱི་སྒོ་ནས་གདུལ་བྱ་ཕལ་མོ་ཆེ་སྨིན་གྲོལ་ཐར་པའི་ལམ་ལ་འགོད་པ་དང་། དེ་དག་གི་གནས་སྐབས་སུ་འདོད་དོན་འགྲུབ་པའི་འགལ་རྐྱེན་ཉེར་འཚེ་མཐའ་དག་ཞི་ཞིང་མཐུན་རྐྱེན་ཅི་བསམ་ཆོས་བཞིན་འགྲུབ་པའི་རིམ་གྲོ་ལ་དམིགས། ངེད་རང་མཆེད་ཀྱི་ལག་ཏུ་ཤི་གསོན་འགའ་རེའི་དངོས་པོ་ཆེད་དུ་སྒེར་འབུལ་བྱུང་བ་རྣམས་ཀྱི་སྟེང་ནས་ཞབས་ཏོག་ཅི་འགྲུབ་ཀྱི་ཉིན་བཞིའི་རིང་༧རྒྱལ་གསུང་བཀའ་འགྱུར་རིན་པོ་ཆེ་གསུང་སྒྲོག་གནང་དགོས་ལ། ཐོག་མ་ཚོགས་འཕྲལ་སྐྱབས་སེམས་སྔོན་འགྲོའི་ཐུབ་དབང་གི་བསྟོད་པ་སེམས་བརྩེ་མ་ཁ་སྐོང་བཅས་དང་མཛད་བཅུའི་བསྟོད་པ། ཞི་བ་གདོང་བཞི་མ། བིར་བསྟོད། གོང་བསྟོད། ས་ལོ། སྔགས་འཆང་ཡབ་སྲས་གསུམ། ཀུན་བསོད་ཡབ་སྲས། བདག་ཅག་གི་རྩ་བའི་བླ་མ་དམ་པ་དེ་ཉིད་བཅས་ཀྱི་སྐུ་བསྟོད་བསྡུས་པ་རེ་མཇུག་ཏུ་བཟང་སྤྱོད་ཀྱི་ཡན་ལག་བདུན་པ་བཅས་དང་། དངོས་གཞི་གསུང་སྒྲོག་ལ་གོང་འཁོད་ཀྱི་དོན་ཚན་དེ་དག་ལ་དམིགས་༧རྒྱལ་གསུང་རིན་པོ་ཆེའི་ཚིག་དོན་ལ་སྤྱན་དམིགས་རྩེ་གཅིག་གི་སྒོ་ནས་གསུང་སྒྲོག་དང་། ཇ་རྒྱབ་ལ་བསམ་པ་མྱུར་འགྲུབ་མ། ཁོ་བོ་ཅག་རིང་དུ་འཚོ་བའི་སྨོན་གསོལ། གུང་ཚིགས་ཐོག་གསང་ཆེན་མ་དང་དཀོན་མཆོག་རྗེས་དྲན་གྱི་མདོ་ཡོན་སྦྱོང་གི་གཟུངས་སྨོན་ལམ་བཅས། མཇུག་གྲོལ་ཁར་སྒྲོལ་གསོལ་ཤེར་བཟློག་དགུ་ཚར་འགྲོ་ལ་བདེ་སྐྱིད་མ་བསྔོ་སྨོན་ཤིས་བརྗོད་ཀྱིས་བརྒྱན་པ་བཅས་ཐུགས་བསམ་ཆེ་བསྐྱེད་ཀྱི་སྒོ་ནས་རེ་འབྲས་རྣམས་ལ་དོན་སྨིན་འབྱུང་བའི་རིམ་གྲོ་འགྱུར་ཆེ་སྨིན་གྲུབ་ཞིག་གནང་བ་ཞུ། མཁྱེན་པ་ནམ་མཁའི་ངོས་ལྟར་རབ་ཡངས་ཤིང་། །

