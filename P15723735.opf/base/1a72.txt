༄༅། །
ཇོ་བོ་རིན་པོ་ཆེ་འོད་ཟེར་འགྱེད་མ་འབྱོན་ཁུངས་བཞུགས་སོ།། སྭསྟི། ཇི་སྙེད་ཇི་བཞིན་གསལ་བར་གཟིགས་པས་མཐའ་དག་འགྲོ་བ་ཀུན་གྱི་མིག །མིག་སྟོང་པ་སོགས་རལ་པའི་ཁྲོད་ན་གང་ཞིག་ཞབས་ཟུང་རྣམ་པར་མཛེས། །
མཛེས་སྡུག་སྐུ་ཡིས་དང་བར་མི་བགྱིད་འཇིག་རྟེན་འདི་ན་སུ་ཞིག་ཡོད། །
ཡོད་མེད་མཐའ་བྲལ་ཆོས་དབྱིངས་ཐུགས་ཆུད་སྟོན་དང་བསྟན་པ་བསྟན་འཛིན་རྒྱལ། །
བདག་ཅག་གི་སྟོན་པ་མཉམ་མེད་ཐུབ་པའི་དབང་པོའི་སྐུ་འདིའི་ལོ་རྒྱུས་ནི། སྟོན་པ་མྱ་ངན་ལས་འདའ་བར་ཉེ་བའི་ཚེ་སྐབས་ཤིག་ཏུ་འཇམ་པའི་དབྱངས་ཀྱིས་གསོལ་པ། ད་ལྟར་སྟོན་པ་ཞལ་བཞུགས་ཤིང་ཆོས་སྟོན། མུ་སྟེགས་འདུལ། བསོད་ནམས་ཀྱི་ཞིང་མཛད་ནས། མྱ་ངན་ལས་འདས་ན་དེ་རྣམས་སུས་བགྱིད་ཞུས་པས་བཀའ་བསྩལ་པ། ངའི་ཉན་ཐོས་མཆོག་རྣམས་ཀྱིས་བཀའ་བསྡུ་བྱེད་པས་ཐེ་ཚོམ་དེ་ཡིས་གཅོད། གསུང་རབ་དང་དགེ་འདུན་རྣམས་བསོད་ནམས་ཀྱི་རྟེན་དུ་བཞུགས། དྲུག་སྡེ་སྤྲུལ་པ་ཡིན་པས་རང་ཞི་ལ་འགྲོ། མུ་སྟེགས་འདུལ་བའི་ཕྱིར་ངའི་སྐུ་ཚབ་བཞེངས་ཤིག་གསུངས་ནས། ཞལ་ལས་འོད་ཟེར་གསུམ་འཕྲོས་པས་ཚངས་པ་བརྒྱ་བྱིན་ཁྱབ་འཇུག་གསུམ་ལ་ཕོག་པས། དེ་རྣམས་ཀྱིས་ཕྱག་འཚལ་ནས་རྟེན་གསུམ་བཞེངས་པར་ཞུས། བི་ཤྭ་ཀརྨ་བཟོ་བོར་ཁས་བླངས། བྱམས་པས་དཀོན་གཉེར། ཕྱག་རྡོར་དང་། གཙང་རིས་མགོན་པོ་བདུན་ཅུ་རྩ་ལྔས་སྲུང་མར་ཁས་བླངས་ཏེ། ཐོག་མར་ཚངས་པས་ལྷའི་རིན་པོ་ཆེ་ལས་གྲུབ་པའི་མཆོད་རྟེན་ཟླུམ་པོ་རང་འདོམ་གང་པ་ཁ་དོག་དུ་བའི་མདོག་ཅན་རྒྱལ་བའི་རིང་བསྲེལ་གྱིས་གང་བ་བཞེངས་ནས། ཨོ་ཌཱི་ཡ་ནར་བཞུགས་པ་ལ་མཁའ་འགྲོ་མ་རྣམས་ཀྱིས་ལན་བདུན་བསྐོར་བ་བྱས་པས། མཆོག་གི་དངོས་གྲུབ་ཐོབ་པ་དེ་ཉིད་ནི་ཆོས་སྐུའི་རྟེན་དང་། ཁྱབ་འཇུག་གིས་ཀླུའི་རིན་པོ་ཆེ་ལས་རྣམ་སྣང་གངས་ཆེན་མཚོ་རྒྱལ་མཐིང་ཁ་སྐུ་ཆུ་ཞེང་དུ་དཔག་ཚད་བརྒྱད་ཅུ་ཕྱིའི་རྒྱ་མཚོའི་ནང་ན་ལྟེ་བ་མན་ཆད་ནུབ་པའི་ཚུལ་དུ་བཞུགས་པ་དེ་ཉིད་ལ་གསོལ་བ་བཏབ་ན་ཉིན་མཚན་བཅུ་གཉིས་སུ་འབྲས་སཱ་ལུའི་ཆར་འབེབས་པ་དེ་ནི་ལོངས་སྤྱོད་རྫོགས་པའི་རྟེན་དང་། བརྒྱ་བྱིན་ལྷའི་དབང་པོས། ཨིཎྜ་ནཱི་ལ། མ་ར་ཏ་ཀ མཐོན་ཀ མཐོན་ཀ་ཆེན་པོ། བཀོད་མཛེས་ཏེ་ལྷའི་རིན་པོ་ཆེ་ལྔ། གསེར། དངུལ། མུ་ཏིག མུ་མེན། བྱུ་རུ་སྟེ་མིའི་རིན་པོ་ཆེ་ལྔ། ལྷ་མི་ཐུན་མོང་གི་མཆིང་བུ་བརྒྱ་རྩ་གཅིག་ལ་སོགས་པ་ལས་གྲུབ་པའི་སྟོན་པའི་སྐུ་དགུང་ལོ་བརྒྱད་དང་། བཅུ་གཉིས་པ། ཉེར་ལྔ་པ་རྣམས་ཀྱི་སྐུ་ཚད་གསུམ་དུས་གཅིག་ལ་བཞེངས་པ་དང་ཆབས་ཅིག་གོང་གི་རྒྱུ་དེ་དག་ལས་གྲུབ་པའི་ཐུབ་སྐུ་ཆུང་ངུ་བརྒྱ་རྩ་བརྒྱད། སྤྲུལ་སྐུའི་རྟེན་དུ་བཞེངས་པའི་ནང་ཚན་ཐུབ་པ་འོད་ཟེར་འགྱེད་དུ་གྲགས་པ་འདི་ཉིད་ནི། ལྷ་སའི་ཇོ་བོ་རིན་པོ་ཆེ་དང་སྐུ་ཚད་ལ་ཆེ་ཆུང་ཡོད་ཀྱང་། བྱིན་རླབས་ལ་ཆེ་ཆུང་མེད་པ་འདི་ཉིད། རྒྱ་གར་ཤར་ཕྱོགས་ཀྱི་གཙུག་ལག་ཁང་ན་བཞུགས་དུས། གཙུག་ལག་ཁང་ལ་མེ་ཤོར་དུས། ཇོ་བོ་ཨ་ཏི་ཤས་གཟོད་བར་ཆུའི་ཏིང་འཛིན་བསྒོམས་ནས། སྐུ་འདི་གདན་དྲངས་པས་གསུང་ལ། ཨ་ཏི་ཤ མེ་དགྲ་ལ་མེ་རང་སྒོམ་དགོས་པ་ཡིན་གསུངས་པས། དེ་ཕྱིན་ཆད་ནས་ཐུབ་པ་གསུང་འབྱོན་མ་དང་། མེ་ཐུབ་མར་གྲགས་པ་འདི་ཉིད་དཔལ་ལྡན་མར་མེ་མཛད་ཀྱིས་བོད་དུ་སྤྱན་དྲངས་ཏེ། བཀའ་གདམས་པའི་དགེ་བའི་བཤེས་གཉེན་སྤྱན་སྔ་བ་ལ་གནང་བ་དེ་ཉིད། རྒྱལ་སྲས་ཀུན་དགའ་དོན་གྲུབ་ཀྱི་བར་ལ་དགོན་པར་བཞུགས་པ་ལ་རྗེ་དེས་མ་འོངས་པ་མཁྱེན་ནས། དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་སྐུ་འདྲ་རིན་པོ་ཆེ་འདི་ཉིད་དང་། ལུང་བསྟན་སྒྲོལ་མ་གཉིས་གསོལ་རས་སུ་བསྩལ་བ་བཞིན་དཔལ་ས་སྐྱའི་ཁྱད་འཕགས་བླ་མ་ལྷ་ཁང་གི་རྟེན་གཙོར་བཞུགས་སུ་གསོལ་བ་འདི་ལ་གསོལ་བ་བཏབ་ན་གནས་སྐབས་དང་མཐར་ཐུག་གི་ཕན་བདེ་བླ་ན་མེད་པར་འབྱུང་བ་ནི། སྤྱིར་རྒྱལ་བའི་སྐུ་ཡིན་པ་དང་། བྱེ་བྲག་ཏུ་བསྟན་པ་འདི་ལ་སྦྱིན་བདག་ཁྱད་འཕགས་ལྷའི་གཙོ་བོ་གསུམ་གྱིས་བཞེངས་པའི། ཆོས་ལོངས་སྤྲུལ་གསུམ་གྱི་རྟེན་གྱི་གཙོ་བོ་འདི་རྣམས་ལ་རྒྱལ་བ་ཉིད་ཀྱི་ཕྱག་ནས་དངོས་སུ་བཞུགས་པས། སྐུ་དངོས་དང་ཁྱད་པར་ཅུང་ཟད་ཙམ་ཡང་མེད་པ་འདི་ཉིད་ཀྱི་དྲུང་དུ་བསྟན་འགྲོ་སྤྱི་དང་། བྱེ་བྲག་རང་རང་གི་གནས་སྐབས་མཐར་ཐུག་གི་སྨོན་ལམ་རྣམ་པར་དག་པ་རེ་ཅི་ནས་ཀྱང་འདེབས་པ་དང་མཆོད་པ་སྙན་ཤལ་སོགས་འབྲེལ་ཐོགས་རེ་ཚོགས་གཉིས་རྫོགས་པ་ལ་དགོངས་ནས་མཛད་པ་ཞུ་ལགས།།  །།ཞེས་པ་འདི་ཡང་ས་སྐྱ་པ་ཀུན་བློས་ཡུད་ཙམ་ཞིག་ལ་སྨྲས་པའོ།།  །།མངྒ་ལཾ།།  །།

