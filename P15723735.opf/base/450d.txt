༄༅། །
རྣམ་རབ་ཀློང་རྩ་ལྷོ་པས་ཞུས་པའི་སྤྲིང་ཡིག་བཞུགས་སོ།། ཤྲཱི་ས་སྐྱ་པ་འཇིགས་བྲལ་དཔལ་ལྡན་ཆོས་སྐྱོང་གི་སྐུ་གསུང་ཐུགས་ཀྱི་བརྟུལ་ཞུགས་འཆང་བ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོའི་ཡི་གེ འདམ་ཐོབ་ཁུལ་ན་འཁོད་པའི་གཟུགས་ཅན་གཟུགས་མེད་སྤྱི་དང་། ཁྱད་པར་སེབ་རོང་རྒྱལ་པོ་ཞེས་བླ་དྭགས་སུ་འབོད་པ་ན་འཁོད་པ་རྣམས་ལ་སྤྲིངས་པ། འདམ་ཐོབ་འདིའི་སྣོད་བཅུད་རྣམས་སྐྱེས་ཆེན་དམ་པ་རྣམས་ཀྱིས་བྱིན་གྱིས་བརླབས་ཤིང་། ཁྱད་པར་རྗེ་བཙུན་ས་སྐྱ་པའི་གདུང་བརྒྱུད་བླ་བྲང་གོ་བཞི་བཞུགས་པའི་ནང་ཚན་ལྷ་ཁང་བླ་བྲང་པའི་གདུང་བརྒྱུད་ཁ་ཤས་དང་། ཡང་དགོས་བདག་ཆེན་ཀུན་དགའ་ལེགས་པ། ཞེས་མཁས་གྲུབ་ཀྱི་སྐྱེས་ཆེན་དམ་པ་དེ་ཉིད་ཀྱིས་བསྟན་འགྲོ་ཡོངས་ལ་དགེ་བའི་འཛིན་སྐྱོང་སྤེལ་གསུམ་མཛད་མྱོང་ནས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོར་འདམ་ཐོབ་ཀྱི་འཛིན་སྐྱོང་སྤེལ་བའི་མཛད་པོར་གདུང་བརྒྱུད་གཅིག་ཕེབས་དགོས་ནན་གསོལ་མཛད་པ་བཞིན་སྔགས་འཆང་བསྟན་པའི་ཉི་མ་དེ་ཉིད་ཀྱི་དུས་གསུམ་བླང་དོར་གསལ་སྟོན་བཀའ་ཤོག་ཟབ་བརླིང་ཕེབས་ནས། འགྱངས་མིན་སྒར་ཆེན་མཐུ་སྟོབས་དབང་ཕྱུག་གིས་འཛིན་སྐྱོང་ཞལ་བདག་མཛད་པ་ནས་བཟུང་ད་ལྟའི་བར་དུ་དཔལ་ས་སྐྱ་ནས་བླ་མ་དང་དཔོན་ངོ་གཡོག་ཟླ་བོ་ཞོན་ཁལ་ཉེར་སྤྱད་བཅས་དེ་ཕྱོགས་ཀྱི་ལུགས་གཉིས་ལ་རྒྱའི་དོ་དམ་པར་མངགས་བཞིན་པ་འདི་ཡིན་པས། དེས་ན་སྤྱིར་གུ་རུ་པདྨ་སོགས་རྒྱ་བོད་མཁས་གྲུབ་དུ་མས་ལྷ་སྲིན་སྡེ་བརྒྱད་ཀྱི་སྲོག་སྙིང་བཞེས་པའམ། མདོངས་གསོལ་དུ་ཕུལ་བ་སོགས་ཀྱི་སྒོ་ནས་བཀའ་བསྒོ་དམ་བཞག་མཛད་པའི་གྲས་སུ་འགྲོ་བའང་ཡོད་སྲིད་ཅིང་ཁྱད་པར་འདམ་ཐོབ་བདག་ཆེན་ས་སྐྱ་པའི་གདུང་དངོས་དང་། སྐུ་ཚབ་དགེ་བཤེས་རྡོ་རྗེ་འཛིན་པ་དུ་མས་བསངས་སོགས་ཀྱིས་མགྲོན་དུ་བོས་ནས་གནས་མགྲོན་དམ་ཚིག་བསྲུང་བར་བསྒོས་པ་དང་གནོད་པ་མི་བྱེད་པར་གདམས་པ་སོགས་ཐ་ཚིག་རིམ་ཆེན་ཡོད་འགྲོ་ཡང་། འགའ་ཞིག་ནས་མི་རྣམས་ཀྱི་བྱ་སྤྱོད་ཕྲན་བུ་འགལ་བར་འཁུ་ལྡོག་འདྲ་མོ་བྱེད་པ་དང་། འགའ་ཞིག་ནས་ཀོ་ལོང་ཕྲག་དོག་རྒྱུ་འབྲས་ལ་མི་བརྩི་བ་ལྟ་བུས་མི་ལ་ན་ཚ་ཞོན་ཁལ་ཕྱུགས་སོགས་ལ་གོད་ཁ། རི་ཀླུང་ལ་གནོད་པ་བྱ་ཉེས་ཇུས་ཉེས་གཏོང་བ་སོགས་མི་འཚམས་པ་དུ་མ་ཞིག་ཡོང་འདྲ་བས། དེང་ཕྱིན་ཆད་རྩ་བརྒྱུད་དཔལ་ལྡན་བླ་མ་རྣམས་ཀྱི་བཀའ་དང་། ལས་འབྲས་བསླུ་བ་མེད་པའི་བདེན་ཚིག་ལ་ངེས་ཤེས་ཡང་དག་བསྐྱེད་དེ་འདི་པར་འགལ་རྐྱེན་བར་ཆད་མི་འདོད་པའི་རིགས་སུ་འགྲོ་བ་སྤུ་ཙམ་ཡང་མ་བྱེད་པར་མཐུན་རྐྱེན་ཚེ་རིང་ནད་མེད་ལོངས་སྤྱོད་འཕེལ་བ་སོགས་ལེགས་ཚོགས་ཐམས་ཅད་ཟླ་བ་ཡར་གྱི་ངོ་བཞིན་གོང་ནས་གོང་དུ་འཕེལ་བའི་གྲོགས་དན་ཡང་དག་གྱིས། དེ་ལྟར་མ་བྱས་ན། འདི་ནི་ཁྱོད་ཀྱི་དམ་ཚིག་གི་རྡོ་རྗེ་སྟེ། གལ་ཏེ་བསྒོ་བ་བཞིན་མ་བྱས་ན། འདིའི་ཁྱོད་ཀྱིས་མགོ་བོ་འགེམས་པར་བྱེད་དོ་ལྟ་བུའི་ཚིག་གིས་བཀའ་བསྒོ་རྣམས་ཡལ་བར་བོར་བར་འགྱུར་བས། ཁྱོད་རྣམས་ཡ་ང་བའི་གནས་སུ་ལྟུང་བར་འགྱུར་ཞིང་། གཞན་ཡང་རྡོ་རྗེ་འཆང་གི་རྒྱུད་སྡེ་རྣམས་ལས། བསྟན་ལ་གནོད་པར་བྱེད་པ་དང་། །
བླ་མ་སངས་རྒྱས་འཇིག་པ་རྣམས། །
བླ་མ་ཐུབ་པ་ལ་ཞུས་ནས། །
སྙིང་རྗེས་གསད་པར་བྱ་བ་ཉིད། །
ཅེས་དང་། གདུག་ལ་བྱམས་པ་ཉིད་མི་བྱ། །
ཞེས་དང་། ཤིན་ཏུ་གདུག་ཅིང་གཏུམ་པ་ལ། །

