༄༅། །
ཁའུ་སྨན་ཆབས་ཀྱི་གཞི་བདག་སྤྱི་ལ་སྤྲིང་ཡིག་བཞུགས་སོ།། ཤྲཱི་ས་སྐྱ་པ་འཇིགས་བྲལ་དཔལ་ལྡན་ཆོས་སྐྱོང་གི་རིང་ལུགས་འཛིན་པར་སྐྱེས་ཤིང་དེས་སྐུ་གསུང་ཐུགས་ཀྱི་བརྟུལ་ཞུགས་བཟུང་བ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ལྷག་བསམ་ཅན་གྱི་ཡི་གེ ཁའུའི་རི་ལུང་སོགས་ལ་གནས་པའི་ལྷ་ཀླུ་བཙན་བདུད་རྒྱལ་པོ་མ་མོ་ཐེའུ་རང་ས་བདག་གཉན་མཐུ་བོ་ཆེ་སོགས་མདོར་ན་འདས་པའི་ལྷ་སངས་རྒྱས་བྱང་སེམས་མཁས་གྲུབ་དུ་མའི་ཞལ་མཇལ་ཞིང་། དེ་དག་གི་བཀའ་དང་དམ་ཚིག་ལ་གནས་ནས་གདུལ་བྱའི་སྣོད་བཅུད་ཚུལ་བཞིན་སྐྱོང་བ་རྣམས་དང་འཇིག་རྟེན་རང་རྒྱུད་པ་ཕན་གནོད་ངེས་པར་བྱེད་ནུས་པ་མཐའ་དག་ལ་སྤྲིངས་པ། སྤྱིར་སྔོན་གྱི་དམ་པ་རྣམས་ཀྱི་གསུང་ལས་བདག་ཅག་དཔོན་སློབ་འཁོར་དང་བཅས་པ་རྣམས། འགྲོ་ན་མ་ཆགས། འདུག་ན་མ་དགོ འགྲོ་བ་ལ་བཤོལ་འདེབས་མ་བྱེད། འདུག་པ་ལ་བསྐུལ་མ་མ་བྱེད། གནས་མགྲོན་གྱི་དམ་ཚིག་སྲུང་། འགྲོ་འདུག་བྱ་བ་སྤྱོད་ལམ་ཅི་བྱེད་ཀྱང་རུང་ང་དང་ཕྲག་དོག་མ་བྱེད་པར་ཆོས་མཐུན་གྱི་དོན་ཡིད་བཞིན་སྒྲུབ་དགོས་ལན་ཅིག་མིན་པར་རྒྱུན་དུ་བསྩལ་ཞིང་། མཆོད་སྦྱིན་བྱེད་པར་དམིགས་པ་ཡོད་མེད་ཐམས་ཅད་ཀྱི་རྒྱུན་འདོན་ཡིན་པ་བཞིན། གནས་མགྲོན་དམ་ཚིག་བསྲུང་རྒྱུ་དེར་གནས་བདག་རྣམས་ཀྱིའང་། གནས་དེར་ལེགས་ཉེས་བཏང་འཛིན་ཚུལ་བཞིན་བྱེད་ཅིང་། མགྲོན་གཞིས་སྡོད་མི་རྣམས་ཀྱིའང་གཏོར་མ་སོགས་མཆོད་སྦྱིན་རྒྱ་ཆེ་ཆུང་ཅི་ནུས་ཀྱི་སྒོ་ནས། ཕན་ཚུན་གྲོགས་སུ་འགྲོ་བ་ཞིག་དགོས་རྒྱུ་ཡིན་འདུག་པས་ན། ཁྱད་པར་ད་ལམ་གྱི་གནས་སྐབས་འདི་ལ་དེར་ཡོད་ལྷ་འདྲེ་ཚང་མར་ཟེར་རྒྱུར། ལུང་པ་འདིའི་མི་ཕྱུགས་རི་དྭགས་བྱ་ཉ་སོགས་སྲོག་ཆགས་རིགས་ཀྱི་ནད་གདོན་བར་ཆད་མི་མཐུན་པའི་ཕྱོགས་ཐམས་ཅད་བསྲུང་ཞིང་། མཐུན་རྐྱེན་ཚེ་རིང་ནད་མེད་རིགས་བརྒྱུད། ས་མ་འབྲོག་གི་ལོངས་སྤྱོད་འབྲི་གཡག་ར་ལུག་སོགས་དུད་འགྲོ་རིགས་བཅས། མདོར་ན་བཅུད་ཀྱི་ཕྱྭ་གཡང་དར་ཞིང་རྒྱས་པ་དང་། རི་ཀླུང་གི་རྩ་ཆུ་ས་རྡོ་སོགས་སྣོད་ཀྱི་ཡོན་ཏན་ཐམས་ཅད་དཔལ་དང་གཟི་བརྗིད་ནུས་པ་ཕུན་སུམ་ཚོགས་པར་གྱིས་ཤིག ཡང་སྒོས་དམ་པ་རྣམས་ཀྱི་ཐུགས་རྗེ་དང་སྐྱེ་འགྲོའི་བསོད་ནམས་ལས་བཞི་བརྒྱ་རྩ་བཞི་སོགས་ནད་དོ་ཅོག་ཞི་བར་བྱེད་པའི་ཆུ་ཚན་ཁག་མང་འགྲོ་བའི་རེ་འདོད་སྐོང་བྱེད་མཆིས་པ་སྐྱེས་ཆེན་རྣམས་ཀྱི་སྐུའི་འཕྲོད་བཞེས་ལ། འཇུག་པས་མཆོད་ཡོན་ཞབས་བསིལ་སོགས་མཆོད་རྫས་ཀྱི་གྲས་སུ་འགྲོ་བས་བྱིན་རླབས་ཅན་གྱི་ཁྲུས་རྫིང་ཡིན་འདུག་ཅིང་། འགྲོ་རྣམས་བདེ་བར་བྱེད་པའི་བདུད་རྩི་སྨན་གྱི་རྫིང་བུ་ཡིན་འདུག་པས་ན་འདས་པའི་ལྷ་རྣམས་ཆུ་ཚན་འདི་རྣམས་ནམ་ཡང་ཉམས་པ་མེད་པར་བྱིན་གྱིས་རློབས་ལ་སྲུང་སྐྱོབ་ཚུལ་བཞིན་མཛོད་ཅིག འཇིག་རྟེན་པའི་ལྷ་རྣམས་རང་ཉིད་དགའ་མིན་གྱི་ཆུ་ཚན་ལ་ཚ་གྲང་ཧེ་ལོག་གིས། གཞན་ལ་གནོད་པ་བསྐྱལ་ན་རྣམ་སྨིན་རང་ཐོག་ཏུ་ཡོང་བས་བག་ཡོད་པར་བྱོས་ལ་དྲོ་འཇམ་སྙོམས་ཤིང་ཆུ་རྒྱུན་བཟང་ལ་གཅོང་ཅན་གང་གིའང་མ་ཕན་པ་རྣམས། འདི་ནས་གཅོང་ཞི་མུ་ཟི་ལྡོང་རོས་སོགས་ཀྱི་རྒྱུ་ལས་བྱུང་བའི་ཆུ་རྣམས་རང་རང་ནད་གཞིར་ཕན་པ་སྨན་པས་བསྒོ་བ་བཞིན་འདུག་པས་ནད་མེད་ལང་ཚོ་བདེ་བ་དེ་འཕྲལ་དུ་འབྱུང་བའི་ཕྲིན་ལས་གྱིས་ཤིག བྱེ་བྲག་འདོད་རྒྱལ་གྱིས་སྒྲ་ལས། དགའ་བོ་ཆུ་ཚན་དུ་གྲགས་པ་འདིར་ཁོ་བོས་བདག་རྐྱེན་བྱས་པ་ཡིན་པ་རྦ་ལོག་འཇིགས་རུང་སོགས། སེམས་ཅན་ལ་གནོད་པ་མཐའ་དག་མ་གཏོང་བར་ཆུ་ཚན་ལུས་ལ་འཕྲོད་པ་ཅིས་ཀྱང་འབྱུང་བའི་འཕྲིན་ལས་གྱིས་ཤིག དེ་ལྟར་བྱེད་དགོས་པའི་རྔན་པར་གཞི་བདག་དྲག་ཞན་ཚང་མར་ཇི་སྲིད་འཁོར་བའི་བར་དུ་ལོངས་སྤྱོད་རུང་བར་སྔགས་ཕྱག་རྒྱ་ཏིང་ངེ་འཛིན་གྱིས་བྱིན་གྱིས་བརླབས་པའི་དཀར་དམར་སྐྱུར་སོགས་བཟའ་བཅའ་ལྡག་མྱངས་བཏུང་བར་དམིགས་པ་སྣོད་དང་བཅས་པ་དང་། རིན་ཆེན་འབྲུ་གོས་དར་སོགས་མཁོ་དགུའི་ཡོ་བྱད་འདི་རྣམས་བསྲིངས་ཡོད་པས་དེས་ཚིམ་ཞིང་མཉེས་པར་གྱིས་ལ་ཁོ་བོས་ཇི་ལྟར་བསྒོ་བའི། འཕྲིན་ལས་ལོ་ཟླ་ཞག་འགྱངས་མེད་པར་གྱིས་ལ་དར་རྒྱས་ཡུན་དུ་བརྟན་པའི་འཕྲིན་ལས་གྱིས་ཤིག།  །།ཅེས་གོ་བར་བྱ་བའི་ཡི་གེ་དཔལ་ས་སྐྱའི་བཞི་ཐོག་ཕོ་བྲང་གི་ཡང་སྟེང་གཟིམ་ཆུང་འཛམ་གླིང་ཕུན་ཚོགས་དཔལ་འབར་ཞེས་སྐུ་གསུང་ཐུགས་རྟེན་དུ་མ་བཞུགས་པའི་སྐུ་དྲུང་ནས་བྲིས།།  །།

