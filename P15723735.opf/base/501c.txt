༄༅། །
འོན་རྒོད་དུ་སོང་བའི་སྐུ་རྣམས་ཀྱི་འདོད་གསོལ་བཞུགས་སོ།། ཨོཾ་སྭསྟི། ཕྱོགས་དུས་རྒྱལ་བ་ཀུན་གྱི་གང་འདུལ་རོལ་དབྱིངས་ལས་སྙིགས་དུས་བསྟན་འགྲོའི་མགོན་གཅིག་རྗེ་བཙུན་ས་སྐྱ་པའི་བསྟན་དང་བསྟན་འཛིན་ཡོངས་ཀྱི་འབྱུང་གནས་འཕགས་མཆོག་པད་དཀར་འཛིན་པ་དགེ་བསྙེན་མཆོག་གི་རྣམ་རོལ་དཔལ་ས་སྐྱ་པ་ཆེན་པོ་བརྩེ་ཆེན་ཀུན་དགའ་སྙིང་པོ་ཉིད་སླར་ཡང་རང་རིགས་སུ་ངུར་སྨྲིག་གི་བླ་གོས་འཆང་བའི་ཚུལ་གྱིས་རྒྱལ་བསྟན་ཡོངས་རྫོགས་དང་། ཁྱད་པར་རང་ལུགས་སྙན་བརྒྱུད་པ་བསྟན་པ་རིན་པོ་ཆེའི་མངའ་བདག་མཁས་ཤིང་གྲུབ་བརྙེས་འགྲན་ཟླ་དང་བྲལ་བ་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོའི་ཞབས་ལ་རིགས་དབོན་གྱི་ཐ་ཤལ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་རིགས་ཀྱི་གདུང་ཡུམ་སོགས་ལྟོས་བཅས་ཐམས་ཅད་ཕྱག་འཚལ་ཞིང་སྐྱབས་སུ་མཆིའོ། །
ཚེ་རབས་ཐམས་ཅད་རྗེས་སུ་གཟུང་དུ་གསོལ། རྣམ་འདྲེན་དམ་པ་གང་གི་སྐུ་དང་དམ་པ་ཉིད་ཀྱིས་བྱིན་གྱིས་བརླབས་པའི་བརྒྱུད་འཛིན་བསྟན་པ་རིན་པོ་ཆེ་སྤྱི་སྒོས་ལ་བཀའ་དྲིན་ཆེ་བ་རྗེ་བཙུན་རྡོ་རིངས་པ་ཆེན་པོ་ཀུན་བཟང་ཆོས་ཀྱི་ཉི་མ་བློ་ལྡན་ཤེས་རབ་ཀུན་དགའ་རྒྱལ་མཚན་དཔལ་བཟང་པོ། ཚར་ཆེན་རྡོ་རྗེ་འཆང་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ། རྨོར་ཆེན་རྡོ་རྗེ་འཆང་ངག་དབང་ཀུན་དགའ་ལྷུན་གྲུབ་བསྟན་པའི་རྒྱལ་མཚན་དཔལ་བཟང་པོ། བདག་གི་དྲིན་ཅན་རྩ་བའི་བླ་མ་དམ་པ་དཔལ་གནས་གསར་བ་ཆེན་པོ་འཇམ་མགོན་བླ་མ་ཐམས་ཅད་མཁྱེན་པ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་སྐུ་དྲིན་མཚུངས་པ་མེད་པའི་ཞལ་སྔ་ནས་རྣམས་ཀྱི་སྐུ་བརྙན་རིང་བསྲེལ་རྣམ་བཞིས་ཕྱུར་བུར་གཏམས་ཤིང་། རབ་གནས་བྱིན་རླབས་ཀྱི་གཟི་འོད་འབར་བ། གྲུབ་དབང་རྒོད་ཕྲུག་གྲགས་པ་འབྱུང་གནས་དང་། རྨོར་ཆེན་རྡོ་རྗེ་འཆང་གིས་བྱིན་གྱིས་བརླབས་པའི་གནས་སུ་མཆོད་ཚོགས་དང་བཅས་བཞུགས་སུ་གསོལ་བའི་བྱིན་རླབས་ཀྱིས་བསྟན་པ་རིན་པོ་ཆེ་སྤྱི་བྱེ་དར་རྒྱས་འབྱུང་བ་དང་། འགྲོ་ཀུན་འཕྲལ་ཡུན་བདེ་སྐྱིད་ཀྱིས་འཚོ་ཞིང་། ཁྱད་པར་བདག་ལ་ལྟོས་བཅས་དུས་གསུམ་ཐམས་ཅད་ལ་གནས་སྐབས་མཐར་ཐུག་གི་རེ་སྨོན་མ་ལུས་པ་སྩལ་དུ་གསོལ། མདོར་ན་སྲས་བཅས་སངས་རྒྱས་ཐམས་ཅད་ཀྱི། །
ཐུགས་ཀྱི་དགོངས་པ་ལེགས་ཚོགས་ཇི་སྙེད་ཀུན། །
བདག་དང་མཁའ་མཉམ་འགྲོ་བ་མ་ལུས་པས། །
མྱུར་དུ་འགྲུབ་པར་བྱིན་གྱིས་བརླབས་ཏུ་གསོལ།། ༈ །གདུང་ཆོས་སུ་མགོན་སྐུར་འདོད་གསོལ།། དཔལ་ལྡན་བླ་མ་དམ་པ་རྩ་བ་དང་བརྒྱུད་པར་བཅས་པའི་བཀའ་དང་བདག་ཅག་རྣམས་ཀྱིས་གསོལ་བ་བཏབ་པ་ལ་བརྟེན་ནས། རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཡུམ་ཆེན་རལ་གཅིག་ལྷ་མོ་འདོད་ཁམས་དབང་ཕྱུག ནག་པོ་གནོད་སྦྱིན། ནག་མོ་གནོད་སྦྱིན། པུ་ཏྲ་བྷ་ཊ། སྲིང་མོ་དྲེགས་པ་རྒྱུད་གསུམ། རྟེན་འདི་ལ་བརྟན་པར་བཞུགས་ནས་གདུང་ཕུད་ཆོས་འཁོར་འདིར་རྒྱལ་བསྟན་དྲི་མེད་རྗེ་བཙུན་ས་སྐྱ་པའི་མདོ་སྔགས་བསྟན་འཛིན་དགེ་འདུན་སྡེ་བཅས་འཕེལ་ཞིང་རྒྱས་ནས་བསྟན་འགྲོའི་དོན་ཆེན་འགྲུབ་ཕྱིར་ཡུལ་ཕྱོགས་འདིའི་ལྷ་སྡེ་མི་སྡེ་ཀུན་གྱི་འགལ་རྐྱེན་སེལ་ཞིང་། མཐུན་རྐྱེན་སྤེལ་བ་དང་། ཁྱད་པར་ཆུའི་གནོད་པ་དགྲ་འདྲེ་བྱུར་སོགས་མི་མཐུན་པའི་རིགས་ཀུན་ཞི་ཞིང་། ཞི་བས་མི་དུལ་བ་རྣམས་ལོ་ཟླ་མ་འགྱངས་པར་ཚར་བཅད་ནས་ས་ཕྱོགས་འདིར་རྗེ་བཙུན་ས་སྐྱ་པའི་བཀའ་སྲོལ་ཆོས་སྲིད་དཔལ་འབྱོར་དར་བརྟན་དང་མཆོག་དང་ཐུན་མོང་གི་དངོས་གྲུབ་ཀུན་མྱུར་དུ་འགྲུབ་པའི་ཕྲིན་ལས་མཛོད་ཅིག།  ༈ །དཔལ་རབ་རྔ་ཆུང་དང་ཌཱ་རུར་བཟོ་གནང་སྐབས་འདོད་གསོལ།། རྩ་གསུམ་མཆོག་གསུམ་ཀུན་རྔ་འདི་ལ་བརྟན་པར་བཞུགས་ནས་ལོག་འདྲེན་སྐྲོད་པ་དང་། དགེ་ལེགས་སྙན་གྲགས་ཀྱིས་སྲིད་ཞིའི་དངོས་གྲུབ་མ་ལུས་པ་བསྩལ་དུ་གསོལ། ཌཱ་རུར། གསུང་དབྱངས་མི་འཇིགས་སེང་གེའི་སྒྲ། །

